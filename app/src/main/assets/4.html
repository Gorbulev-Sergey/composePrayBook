<!DOCTYPE html>
<html lang="ru">

<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Document</title>
    <style>
        h3,
        h4 {
            margin-top: 1.5em !important;
            margin-bottom: .25em !important;
        }

        p {
            margin-top: 0;
        }

        .head2{
            font-weight: bold;
        }
        .irmos{
            font-style: italic;
        }
    </style>
</head>

<body>
    <div style="padding: 0em .3em; font-size: 1.15em; line-height: 1.3em;">
        <p class="head2">Пе́снь 1.</p>
        <p class="irmos"><b>Ирмо́с: </b>Во́ду проше́д я́ко су́шу, и еги́петскаго зла́ избежа́в, изра́ильтянин
            вопия́ше: Изба́вителю и Бо́гу на́шему пои́м.</p>
        <p>Мно́гими содержи́мь напа́стьми, к Тебе́ прибега́ю, спасе́ния иски́й: о Ма́ти Сло́ва и Де́во, от тя́жких и
            лю́тых мя́ спаси́.</p>
        <p>Страсте́й мя́ смуща́ют прило́зи, мно́гаго уны́ния испо́лнити мою́ ду́шу; умири́, Отрокови́це, тишино́ю
            Сы́на и Бо́га Твоего́, Всенепоро́чная.</p>
        <p><b>Сла́ва: </b>Спа́са ро́ждшую Тя́ и Бо́га, молю́, Де́во, изба́витися ми́ лю́тых; к Тебе́ бо ны́не
            прибега́я, простира́ю и ду́шу и помышле́ние.</p>
        <p><b>И ны́не: </b>Неду́гующа те́лом и душе́ю, посеще́ния Боже́ственнаго и промышле́ния от Тебе́ сподо́би,
            еди́на Богома́ти, я́ко блага́я, Блага́го же Роди́тельница.</p>
        <p class="head2">Пе́снь 3.</p>
        <p class="irmos"><b>Ирмо́с: </b>Небе́снаго кру́га Верхотво́рче Го́споди, и Це́ркве Зижди́телю, Ты́ мене́
            утверди́ в любви́ Твое́й, жела́ний кра́ю, ве́рных утвержде́ние, еди́не Человеколю́бче.</p>
        <p>Предста́тельство и покро́в жи́зни моея́ полага́ю Тя́, Богороди́тельнице Де́во: Ты́ мя́ окорми́ ко
            приста́нищу Твоему́, благи́х вино́вна, ве́рных Утвержде́ние, еди́на Всепе́тая.</p>
        <p>Молю́, Де́во, душе́вное смуще́ние и печа́ли моея́ бу́рю разори́ти: Ты́ бо, Богоневе́стная, Нача́льника
            тишины́ Христа́ родила́ еси́, еди́на Пречи́стая.</p>
        <p><b>Сла́ва: </b>Благоде́теля ро́ждши до́брых вино́внаго, благодея́ния бога́тство все́м источи́: вся́ бо
            мо́жеши, я́ко си́льнаго в кре́пости Христа́ ро́ждши, Богоблаже́нная.</p>
        <p><b>И ны́не: </b>Лю́тыми неду́ги и боле́зненными страстьми́ истяза́ему, Де́во, Ты́ ми́ помози́: исцеле́ний
            бо неоску́дное Тя́ зна́ю Сокро́вище, Пренепоро́чная, неиждива́емое.</p>
        <p class="head2">Пе́снь 4.</p>
        <p class="irmos"><b>Ирмо́с: </b>Услы́шах, Го́споди, смотре́ния Твоего́ та́инство, разуме́х дела́ Твоя́, и
            просла́вих Твое́ Божество́.</p>
        <p>Страсте́й мои́х смуще́ние, Ко́рмчию ро́ждшая Го́спода, и бу́рю утиши́ мои́х прегреше́ний, Богоневе́стная.
        </p>
        <p>Милосе́рдия Твоего́ бе́здну призыва́ющу пода́ждь ми́, Я́же Благосе́рдаго ро́ждшая, и Спа́са все́х пою́щих
            Тя́.</p>
        <p>Наслажда́ющеся, Пречи́стая, Твои́х дарова́ний, благода́рственное воспева́ем пе́ние, ве́дуще Тя́
            Богома́терь.</p>
        <p><b>Сла́ва: </b>На одре́ боле́зни моея́ и не́мощи низлежа́щу ми́, я́ко Боголюби́ва, помози́, Богоро́дице,
            еди́на Присноде́во.</p>
        <p><b>И ны́не: </b>Наде́жду и утвержде́ние, и спасе́ния сте́ну недви́жиму, иму́ще Тя́, Всепе́тая,
            неудо́бства вся́каго избавля́емся.</p>
        <p class="head2">Пе́снь 5.</p>
        <p class="irmos"><b>Ирмо́с: </b>Просвети́ на́с повеле́нии Твои́ми, Го́споди, и мы́шцею Твое́ю высо́кою Тво́й
            ми́р пода́ждь на́м, Человеколю́бче.</p>
        <p>Испо́лни, Чи́стая, весе́лия се́рдце мое́, Твою́ нетле́нную даю́щи ра́дость, весе́лия ро́ждшая Вино́внаго.
        </p>
        <p>Изба́ви на́с от бе́д, Богоро́дице Чи́стая, ве́чное ро́ждши Избавле́ние, и Ми́р, вся́к у́м преиму́щий.</p>
        <p><b>Сла́ва: </b>Разреши́ мглу́ прегреше́ний мои́х, Богоневе́сто, просвеще́нием Твоея́ све́тлости, Све́т
            ро́ждшая Боже́ственный и преве́чный.</p>
        <p><b>И ны́не: </b>Исцели́, Чи́стая, души́ моея́ неможе́ние, посеще́ния Твоего́ сподо́бльшая, и здра́вие
            моли́твами Твои́ми пода́ждь ми́.</p>
        <p class="head2">Пе́снь 6.</p>
        <p class="irmos"><b>Ирмо́с: </b>Моли́тву пролию́ ко Го́споду, и Тому́ возвещу́ печа́ли моя́, я́ко зо́л душа́
            моя́ испо́лнися, и живо́т мо́й а́ду прибли́жися, и молю́ся я́ко Ио́на: от тли́, Бо́же, возведи́ мя́.</p>
        <p>Сме́рти и тли́ я́ко спа́сл е́сть, Са́м Ся́ изда́в сме́рти, тле́нием и сме́ртию мое́ естество́ я́то
            бы́вшее, Де́во, моли́ Го́спода и Сы́на Твоего́, враго́в злоде́йствия мя́ изба́вити.</p>
        <p>Предста́тельницу Тя́ живота́ ве́м, и Храни́тельницу тве́рду, Де́во, и напа́стей реша́щу молвы́, и нало́ги
            бесо́в отгоня́ющу; и молю́ся всегда́, от тли́ страсте́й мои́х изба́вити мя́.</p>
        <p><b>Сла́ва: </b>Я́ко сте́ну прибе́жища стяжа́хом, и ду́ш всесоверше́нное спасе́ние, и простра́нство в
            ско́рбех, Отрокови́це, и просвеще́нием Твои́м при́сно ра́дуемся: о Влады́чице, и ны́не на́с от страсте́й
            и бе́д спаси́.</p>
        <p><b>И ны́не: </b>На одре́ ны́не немощству́яй лежу́, и не́сть исцеле́ния пло́ти мое́й; но Бо́га и Спа́са
            ми́ру, и Изба́вителя неду́гов ро́ждшая, Тебе́ молю́ся Благо́й: от тли́ неду́г возста́ви мя́.</p>
        <p class="head2">Конда́к, гла́с 6-й.</p>
        <p>Предста́тельство христиа́н непосты́дное, Хода́тайство ко Творцу́ непрело́жное, не пре́зри гре́шных
            моле́ний гла́сы, но предвари́, я́ко Блага́я, на по́мощь на́с, ве́рно зову́щих Ти́: ускори́ на моли́тву,
            и потщи́ся на умоле́ние, предста́тельствующи при́сно, Богоро́дице, чту́щих Тя́.</p>
        <p class="head2">Пе́снь 7.</p>
        <p class="irmos"><b>Ирмо́с: </b>От Иуде́и доше́дше о́троцы, в Вавило́не иногда́, ве́рою Тро́ическою пла́мень
            пе́щный попра́ша, пою́ще: отце́в Бо́же, благослове́н еси́.</p>
        <p>На́ше спасе́ние я́коже восхоте́л еси́, Спа́се, устро́ити, во утро́бу Де́выя всели́лся еси́, Ю́же ми́ру
            Предста́тельницу показа́л еси́: оте́ц на́ших Бо́же, благослове́н еси́.</p>
        <p>Воли́теля ми́лости, Его́же родила́ еси́, Ма́ти Чи́стая, умоли́ изба́витися от прегреше́ний и душе́вных
            скве́рн ве́рою зову́щим: оте́ц на́ших Бо́же, благослове́н еси́.</p>
        <p><b>Сла́ва: </b>Сокро́вище спасе́ния и исто́чник нетле́ния, Тя́ ро́ждшую, и сто́лп утвержде́ния, и две́рь
            покая́ния, зову́щим показа́л еси́: оте́ц на́ших Бо́же, благослове́н еси́.</p>
        <p><b>И ны́не: </b>Теле́сныя сла́бости и душе́вныя неду́ги, Богороди́тельнице, любо́вию приступа́ющих к
            кро́ву Твоему́, Де́во, исцели́ти сподо́би, Спа́са Христа́ на́м ро́ждшая.</p>
        <p class="head2">Пе́снь 8.</p>
        <p class="irmos"><b>Ирмо́с: </b>Царя́ Небе́снаго, Его́же пою́т во́и а́нгельстии, хвали́те и превозноси́те во
            вся́ ве́ки.</p>
        <p>По́мощи я́же от Тебе́ тре́бующия не пре́зри, Де́во, пою́щия и превознося́щия Тя́ во ве́ки.</p>
        <p>Неможе́ние души́ моея́ исцеля́еши, и теле́сныя боле́зни, Де́во, да Тя́ просла́влю, Чи́стая, во ве́ки.</p>
        <p><b>Сла́ва: </b>Исцеле́ний бога́тство излива́еши ве́рно пою́щим Тя́, Де́во, и превознося́щим неизрече́нное
            Твое́ Рождество́.</p>
        <p><b>И ны́не: </b>Напа́стей Ты́ прило́ги отгоня́еши, и страсте́й нахо́ды, Де́во: те́мже Тя́ пое́м во вся́
            ве́ки.</p>
        <p class="head2">Пе́снь 9.</p>
        <p class="irmos"><b>Ирмо́с: </b>Вои́стинну Богоро́дицу Тя́ испове́дуем, спасе́ннии Тобо́ю, Де́во Чи́стая, с
            безпло́тными ли́ки Тя́ велича́юще.</p>
        <p>То́ка сле́з мои́х не отврати́ся, Я́же от вся́каго лица́ вся́ку сле́зу отъе́мшаго, Де́во, Христа́
            ро́ждшая.</p>
        <p>Ра́дости мое́ се́рдце испо́лни, Де́во, Я́же ра́дости прие́мшая исполне́ние, грехо́вную печа́ль
            потребля́ющи.</p>
        <p>Приста́нище и предста́тельство к Тебе́ прибега́ющих бу́ди, Де́во, и стена́ неруши́мая, прибе́жище же и
            покро́в и весе́лие.</p>
        <p><b>Сла́ва: </b>Све́та Твоего́ заря́ми просвети́, Де́во, мра́к неве́дения отгоня́ющи, благове́рно
            Богоро́дицу Тя́ испове́дающих.</p>
        <p><b>И ны́не: </b>На ме́сте озлобле́ния не́мощи, смири́вшагося, Де́во, исцели́, из нездра́вия во здра́вие
            претворя́ющи.</p>
        <p class="indent-0 text-center text-cinnabar-dark mt-3 font-semibold">Моли́твы ко Пресвято́й Богоро́дице.
        </p>
        <p class="gprayer-cap">Цари́це моя́ преблага́я, Наде́ждо моя́ Богоро́дице, Прия́телище си́рых, и стра́нных
            Предста́тельнице, скорбя́щих Ра́досте, оби́димых Покрови́тельнице! Зри́ши мою́ беду́, зри́ши мою́
            ско́рбь, помози́ ми́ я́ко не́мощну, окорми́ мя́ я́ко стра́нна. Оби́ду мою́ ве́си, разреши́ ту́, я́ко
            во́лиши: я́ко не и́мам ины́я по́мощи ра́зве Тебе́, ни ины́я Предста́тельницы, ни благи́я Уте́шительницы,
            то́кмо Тебе́, о Богома́ти; я́ко да сохрани́ши мя́ и покры́еши во ве́ки веко́в. Ами́нь.</p>
        <p class="first-letter:font-bold first-letter:text-cinnabar-dark indent-10 my-2">К кому́ возопию́,
            Влады́чице? К кому́ прибе́гну в го́рести мое́й, а́ще не к Тебе́, Цари́це Небе́сная? Кто́ пла́ч мо́й и
            воздыха́ние мое́ прии́мет, а́ще не Ты́, Пренепоро́чная, Наде́ждо христиа́н и Прибе́жище на́м гре́шным?
            Кто́ па́че Тебе́ в напа́стех защити́т? Услы́ши у́бо стена́ние мое́, и приклони́ у́хо Твое́ ко мне́,
            Влады́чице Ма́ти Бо́га моего́, и не пре́зри мене́, тре́бующаго Твоея́ по́мощи, и не отри́ни мене́
            гре́шнаго. Вразуми́ и научи́ мя́, Цари́це Небе́сная; не отступи́ от мене́, раба́ Твоего́, Влады́чице, за
            ропта́ние мое́, но бу́ди мне́ Ма́ти и Засту́пница. Вруча́ю себе́ ми́лостивому покро́ву Твоему́: приведи́
            мя́ гре́шнаго к ти́хой и безмяте́жней жи́зни, да пла́чуся о гресе́х мои́х. К кому́ бо прибе́гну
            пови́нный а́з, а́ще не к Тебе́, упова́нию и прибе́жищу гре́шных, наде́ждою на неизрече́нную ми́лость
            Твою́ и щедро́ты Твоя́ окриля́емь? О Влады́чице Цари́це Небе́сная! Ты́ мне́ упова́ние и прибе́жище,
            покро́в и заступле́ние и по́мощь. Цари́це моя́ преблага́я и ско́рая Засту́пнице! Покры́й Твои́м
            хода́тайством моя́ прегреше́ния, защити́ мене́ от вра́г ви́димых и неви́димых, умягчи́ сердца́ злы́х
            челове́к, возстаю́щих на мя́. О Ма́ти Го́спода моего́ Творца́! Ты́ еси́ ко́рень де́вства и неувяда́емый
            цве́т чистоты́. О Богороди́тельнице! Ты́ пода́ждь ми́ по́мощь немощству́ющему плотски́ми страстьми́ и
            боле́знующему се́рдцем: еди́но бо Твое́ и с Тобо́ю Твоего́ Сы́на и Бо́га на́шего и́мам заступле́ние, и
            Твои́м пречу́дным заступле́нием да изба́влюся от вся́кия беды́ и напа́сти, о пренепоро́чная и
            пресла́вная Бо́жия Ма́ти Мари́е. Те́мже со упова́нием глаго́лю и вопию́: ра́дуйся, Благода́тная,
            ра́дуйся, Обра́дованная, ра́дуйся, Преблагослове́нная, Госпо́дь с Тобо́ю.</p>
    </div>
</body>

</html>