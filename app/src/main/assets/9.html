<!DOCTYPE html>
<html lang="ru">

<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Document</title>
    <style>
        h3,
        h4 {
            margin-top: 1.5em !important;
            margin-bottom: .25em !important;
        }

        p {
            margin-top: 0;
        }

        .main {
            padding: 0em .3em;
            font-size: 1.15em;
            line-height: 1.3em;
        }
    </style>
</head>

<body>
    <div class="main">
        <h1>Последование ко Святому Причащению</h1>
        <article>
            <p data-enum="p1" class="os" data-field="paragraph"> Моли́твами святы́х отéц нáших, Гóсподи Иису́се Христé
                Бóже наш, поми́луй нас. Ами́нь. </p>
            <p data-enum="p2" class="os" data-field="paragraph"> Царю́ Небéсный, Утéшителю, Ду́ше и́стины, И́же вездé
                сый и вся исполня́яй, Сокрóвище благи́х и жи́зни Подáтелю, прииди́ и всели́ся в ны, и очи́сти ны от
                вся́кия сквéрны, и спаси́, Блáже, ду́ши нáша. </p>
            <p data-enum="p3" class="os" data-field="paragraph"> Святы́й Бóже, Святы́й Крéпкий, Святы́й Безсмéртный,
                поми́луй нас (трижды). </p>
            <p data-enum="p4" class="os" data-field="paragraph"> Слáва Отцу́ и Сы́ну и Святóму Ду́ху, и ны́не и при́сно
                и во вéки векóв. Ами́нь. </p>
            <p data-enum="p5" class="os" data-field="paragraph"> Пресвятáя Трóице, поми́луй нас; Гóсподи, очи́сти грехи́
                нáша; Влады́ко, прости́ беззакóния нáша; Святы́й, посети́ и исцели́ нéмощи нáша, и́менé Твоегó рáди.
            </p>
            <p data-enum="p6" class="os" data-field="paragraph"> Гóсподи поми́луй (трижды). </p>
            <p data-enum="p7" class="os" data-field="paragraph"> Слáва, и ны́не: </p>
            <p data-enum="p8" class="os" data-field="paragraph"> Óтче наш, И́же еси́ на небесéх! Да святи́тся и́мя Твоé,
                да прии́дет Цáрствие Твоé, да бу́дет вóля Твоя́, я́ко на небеси́ и на земли́ Хлеб наш насу́щный даждь
                нам днесь; и остáви нам дóлги нáша, я́коже и мы оставля́ем должникóм на́шим; и не введи́ нас во
                искушéние, но избáви нас от лукáваго. </p>
            <p data-enum="p9" class="os" data-field="paragraph"> Гóсподи поми́луй (12раз). </p>
            <p data-enum="p10" class="os" data-field="paragraph"> Прииди́те, поклони́мся Царéви нáшему Бóгу. (Поклон)
            </p>
            <p data-enum="p11" class="os" data-field="paragraph"> Прииди́те, поклони́мся и припадéм Христу́, Царéви
                нáшему Бóгу. (Поклон) </p>
            <p data-enum="p12" class="os" data-field="paragraph"> Прииди́те, поклони́мся и припадéм Самому́ Христу́,
                Царéви и Бóгу нáшему. (Поклон) </p>
            <p data-enum="p13" class="os" data-field="paragraph"> <strong>Псалом 22</strong> </p>
            <p data-enum="p14" class="os" data-field="paragraph"> Госпóдь пасéт мя, и ничтóже мя лиши́т. На мéсте
                злáчне, тáмо всéли мя, на водé покóйне воспитá мя. Ду́шу мою́ обрати́, настáви мя на стези́ прáвды,
                и́мене рáди Своегó. Áще бо и пойду́ посредé сéни смéртныя, не убою́ся зла, я́ко Ты со мнóю еси́, жезл
                Твой и пáлица Твоя́, та мя утéшиста. Уготóвал еси́ прéдо мнóю трапéзу сопроти́в стужáющым мне, умасти́л
                еси́ елéом главу́ мою́, и чáша Твоя́ упоявáющи мя, я́ко держáвна. И ми́лость Твоя́ поженéт мя вся дни
                животá моегó, и éже всели́ти ми ся в дом Госпóдень, в долготу́ дний. </p>
            <p data-enum="p15" class="os" data-field="paragraph"> <strong>Псалом 23</strong> </p>
            <p data-enum="p16" class="os" data-field="paragraph"> Госпóдня земля́, и исполнéние ея́, вселéнная и вси
                живу́щии на ней. Той на моря́х основáл ю́ есть, и на рекáх уготóвал ю́ есть. Кто взы́дет на гóру
                Госпóдню? Или́ кто стáнет на мéсте святéм Егó? Непови́нен рукáма, и чист сéрдцем, и́же не прия́т всу́е
                ду́шу свою́, и не кля́тся лéстию и́скреннему своему́. Сей прии́мет благословéние от Гóспода, и
                ми́лостыню от Бóга Спáса своегó. Сей род и́щущих Гóспода, и́щущих лицé Бо́га Иáковля. Возми́те вратá
                кня́зи вáша, и возми́теся вратá вéчная, и вни́дет Царь слáвы. Кто есть сей Царь слáвы? Госпóдь крéпок и
                си́лен, Госпóдь си́лен в брáни. Возми́те вратá кня́зи вáша, и возми́теся врáта вéчная, и вни́дет Царь
                слáвы. Кто есть сей Царь слáвы? Госпóдь сил, Той есть Царь слáвы. </p>
            <p data-enum="p17" class="os" data-field="paragraph"> <strong>Псалом 115</strong> </p>
            <p data-enum="p18" class="os" data-field="paragraph"> Вéровах, тéмже возглагóлах, аз же смири́хся зелó. Аз
                же рех во изступлéнии моéм: всяк человéк ложь. Что воздáм Гóсподеви о всех, я́же воздадé ми? Чáшу
                спасéния прииму́ и и́мя Госпóдне призову́, моли́твы моя́ Гóсподеви воздáм пред всéми людьми́ Егó. Честнá
                пред Гóсподем смерть преподóбных Егó. О, Гóсподи, аз раб Твой, аз раб Твой, и сын рабы́ни Твоея́;
                растерзáл еси́ у́зы моя́. Тебé пожру́ жéртву хвалы́, и во и́мя Госпóдне призову́. Моли́твы моя́
                Гóсподеви воздáм пред всéми людьми́ Егó, во дворéх дóму Госпóдня, посредé тебé, Иерусали́ме. </p>
            <p data-enum="p19" class="os" data-field="paragraph"> Слáва Отцу́ и Сы́ну и Святóму Ду́ху, и ны́не и при́сно
                и во вéки векóв. Ами́нь. </p>
            <p data-enum="p20" class="os" data-field="paragraph"> Аллилу́иа, аллилу́иа, аллилу́иа, слава Тебе, Боже
                (трижды). И три поклона. </p>
            <p data-enum="p21" class="os" data-field="paragraph"> <strong>Тропари, глас 8-й</strong> </p>
            <p data-enum="p22" class="os" data-field="paragraph"> Беззакóния моя́ прéзри, Гóсподи, от Дéвы рождéйся, и
                сéрдце моé очи́сти, храм то творя́ пречи́стому Твоему́ Тéлу и Крóви, нижé отри́ни менé от Твоегó лицá,
                без числá имéяй вéлию ми́лость. </p>
            <p data-enum="p23" class="os" data-field="paragraph"> <em>Слава:</em> Во причáстие святы́нь Твои́х кáко
                дерзну́, недостóйный? Áще бо дерзну́ к Тебé приступи́ти с достóйными, хитóн мя обличáет, я́ко несть
                вечéрний, и осуждéние исходáтайствую многогрéшной души́ моéй. Очи́сти, Гóсподи, сквéрну души́ моея́, и
                спаси́ мя, я́ко Человеколю́бец. </p>
            <p data-enum="p24" class="os" data-field="paragraph"> <em>И ныне:</em> Мнóгая мнóжества мои́х, Богорóдице,
                прегрешéний, к Тебé прибегóх, Чи́стая, спасéния трéбуя: посети́ немощству́ющую мою́ ду́шу, и моли́ Сы́на
                Твоегó и Бóга нáшего, дáти ми оставлéние, я́же содéях лю́тых, еди́на Благословéнная. </p>
            <p data-enum="p25" class="os" data-field="paragraph"> [<em>Во святую же Четыредесятницу:</em> </p>
            <p data-enum="p26" class="os" data-field="paragraph"> Егдá слáвнии ученицы́ на умовéнии вéчери просвещáхуся,
                тогдá Иу́да злочести́вый сребролю́бием неду́говав омрачáшеся, и беззакóнным судия́м Тебé прáведнаго
                Судию́ предаéт. Ви́ждь, имéний рачи́телю, сих ради́ удавлéние употреби́вша: бежи́ несы́тыя души́,
                Учи́телю таковáя дерзну́вшия. И́же о всех благи́й Гóсподи, слáва Тебé.] </p>
            <p data-enum="p27" class="os" data-field="paragraph"> <strong>Псалом 50</strong> </p>
            <p data-enum="p28" class="os" data-field="paragraph"> Поми́луй мя, Бóже, по вели́цей ми́лости Твоéй, и по
                мнóжеству щедрóт Твои́х очи́сти беззакóние моé. Наипáче омы́й мя от беззакóния моегó, и от грехá моегó
                очи́сти мя; я́ко беззакóние моé аз знáю, и грех мой прéдо мнóю есть вы́ну. Тебé еди́ному согреши́х и
                лукáвое пред Тобóю сотвори́х; я́ко да оправди́шися во словесéх Твои́х, и победи́ши внегдá суди́ти Ти. Се
                бо в беззакóниих зачáт есмь, и во гресéх роди́ мя мáти моя́. Се бо и́стину возлюби́л еси́; безвéстная и
                тáйная прему́дрости Твоея́ яви́л ми еси́. Окропи́ши мя иссóпом, и очи́щуся; омы́еши мя, и пáче снéга
                убелю́ся. Слу́ху моему́ дáси рáдость и весéлие; возрáдуются кóсти смирéнныя. Отврати́ лицé Твоé от грех
                мои́х и вся беззакóния моя́ очи́сти. Сéрдце чи́сто сози́жди во мне, Бóже, и дух прав обнови́ во утрóбе
                моéй. Не отвéржи менé от лицá Твоегó и Ду́ха Твоегó Святáго не отыми́ от менé. Воздáждь ми рáдость
                спасéния Твоегó и Ду́хом Влады́чним утверди́ мя. Научу́ беззакóнныя путéм Твои́м, и нечести́вии к Тебé
                обратя́тся. Избáви мя от кровéй, Бóже, Бóже спасéния моегó; возрáдуется язы́к мой прáвде Твоéй. Гóсподи,
                устнé мои́ отвéрзеши, и устá моя́ возвестя́т хвалу́ Твою́. Я́ко áще бы восхотéл еси́ жéртвы, дал бых
                у́бо: всесожжéния не благоволи́ши. Жéртва Бóгу дух сокрушéн; сéрдце сокрушéнно и смирéнно Бог не
                уничижи́т. Ублажи́, Гóсподи, благоволéнием Твои́м Сиóна, и да сози́ждутся стéны Иерусали́мския. Тогдá
                благоволи́ши жéртву прáвды, возношéние и всесожегáемая; тогдá возложáт на олтáрь Твои́ тельцы́. </p>
            <p data-enum="p29" class="os" data-field="paragraph"> <strong>Канон, глас 2-й</strong> </p>
            <p data-enum="p30" class="os" data-field="paragraph"> <strong>Песнь 1</strong> </p>
            <p data-enum="p31" class="os" data-field="paragraph"> <em>Ирмос:</em> Гряди́те, лю́дие, пои́м песнь Христу́
                Бóгу, раздéльшему мóре, и настáвльшему лю́ди, я́же изведé из рабóты еги́петския, я́ко прослáвися. </p>
            <p data-enum="p32" class="os" data-field="paragraph"> <em>Припев:</em> Сéрдце чи́сто сози́жди во мне, Бóже,
                и дух прав обнови́ во утрóбе моéй. </p>
            <p data-enum="p33" class="os" data-field="paragraph"> Хлеб животá вéчнующаго да бу́дет ми Тéло Твоé Святóе,
                благоутрóбне Гóсподи, и Честнáя Кровь, и неду́г многообрáзных исцелéние. </p>
            <p data-enum="p34" class="os" data-field="paragraph"> <em>Припев:</em> Не отвéржи менé от лицá Твоегó, и
                Ду́ха Твоегó Святáго не отыми́ от менé. </p>
            <p data-enum="p35" class="os" data-field="paragraph"> Осквернéн дéлы безмéстными окая́нный, Твоегó
                Пречи́стаго Тéла и Божéственныя Крóве недостóин есмь, Христé, причащéния, егóже мя сподóби. </p>
            <p data-enum="p36" class="os" data-field="paragraph"> <em>Припев:</em> Пресвятáя Богорóдице, спаси́ нас.
            </p>
            <p data-enum="p37" class="os" data-field="paragraph"> Земле благáя, благословéнная Богоневéсто, клас
                прозя́бшая неорáнный и спаси́тельный ми́ру, сподóби мя сей яду́ща спасти́ся. </p>
            <p data-enum="p38" class="os" data-field="paragraph"> <strong>Песнь 3</strong> </p>
            <p data-enum="p39" class="os" data-field="paragraph"> <em>Ирмос:</em> На кáмени мя вéры утверди́в, разшири́л
                ecи́ устá моя́ на враги́ моя́. Возвесели́ бо ся дух мой, внегдá пéти: несть свят, я́коже Бог наш, и
                несть прáведен пáче Тебé, Гóсподи. </p>
            <p data-enum="p40" class="os" data-field="paragraph"> Сéрдце чи́сто сози́жди во мне, Бóже, и дух прав
                обнови́ во утрóбе моéй. </p>
            <p data-enum="p41" class="os" data-field="paragraph"> Слéзныя ми подáждь, Христé, кáпли, сквéрну сéрдца
                моегó очищáющия: я́ко да благóю сóвестию очи́щен, вéрою прихожду́ и стрáхом, Влады́ко, ко причащéнию
                Божéственных даро́в Твои́х. </p>
            <p data-enum="p42" class="os" data-field="paragraph"> Не отвéржи менé от лицá Твоегó, и Ду́ха Твоегó Святáго
                не отыми́ от менé. </p>
            <p data-enum="p43" class="os" data-field="paragraph"> Во оставлéние да бу́дет ми прегрешéний Пречи́стое Тéло
                Твоé, и Божéственная Кровь, Ду́ха же Святáго общéние, и в жизнь вéчную, Человеколю́бче, и страстéй и
                скорбéй отчуждéние. </p>
            <p data-enum="p44" class="os" data-field="paragraph"> Пресвятáя Богорóдице, спаси́ нас. </p>
            <p data-enum="p45" class="os" data-field="paragraph"> Хлéба живóтнаго Трапéза Пресвятáя, свы́ше ми́лости
                рáди сшéдшаго, и ми́рови нóвый живóт даю́щаго, и менé ны́не сподóби недостóйнаго, со стрáхом вкуси́ти
                сегó, и жи́ву бы́ти. </p>
            <p data-enum="p46" class="os" data-field="paragraph"> <strong>Песнь 4</strong> </p>
            <p data-enum="p47" class="os" data-field="paragraph"> <em>Ирмос:</em> Пришéл еси́ от Дéвы, не ходáтай, ни
                Áнгел, но Сам, Гóсподи, воплóщься, и спасл еси́ всегó мя человéка. Тем зову́ Ти: слáва си́ле Твоéй,
                Гóсподи. </p>
            <p data-enum="p48" class="os" data-field="paragraph"> Сéрдце чи́сто сози́жди во мне, Бóже, и дух прав
                обнови́ во утрóбе моéй. </p>
            <p data-enum="p49" class="os" data-field="paragraph"> Восхотéл еси́, нас рáди воплóщься, Многоми́лостиве,
                заклáн бы́ти я́ко овчá, грех рáди человéческих: тéмже молю́ Тя, и моя́ очи́сти согрешéния. </p>
            <p data-enum="p50" class="os" data-field="paragraph"> Не отвéржи менé от лицá Твоегó, и Ду́ха Твоегó Святáго
                не отыми́ от менé. </p>
            <p data-enum="p51" class="os" data-field="paragraph"> Исцели́ души́ моея́ я́звы, Гóсподи, и всегó освяти́: и
                сподóби, Влады́ко, я́ко да причащу́ся тáйныя Твоея́ Божéственныя вéчери, окая́нный. </p>
            <p data-enum="p52" class="os" data-field="paragraph"> Пресвятáя Богорóдице, спаси́ нас. </p>
            <p data-enum="p53" class="os" data-field="paragraph"> Уми́лостиви и мне Су́щаго от утрóбы Твоея́,
                Влады́чице, и соблюди́ мя несквéрна рабá Твоегó и непорóчна, я́ко да приéм у́мнаго би́сера, освящу́ся.
            </p>
            <p data-enum="p54" class="os" data-field="paragraph"> <strong>Песнь 5</strong> </p>
            <p data-enum="p55" class="os" data-field="paragraph"> <em>Ирмос:</em> Свéта подáтелю и векóв Твóрче,
                Гóсподи, во свéте Твои́х повелéний настиáви нас; рáзве бо Тебé инóго бóга не знáем. </p>
            <p data-enum="p56" class="os" data-field="paragraph"> Сéрдце чи́сто сози́жди во мне, Бóже, и дух прав
                обнови́ во утрóбе моéй. </p>
            <p data-enum="p57" class="os" data-field="paragraph"> Я́коже предрéкл еси́, Христé, да бу́дет у́бо худóму
                рабу́ Твоéму, и во мне пребу́ди, я́коже обещáлся еси́: се бо Тéло Твоé ям Божéственное, и пию́ Кровь
                Твою́. </p>
            <p data-enum="p58" class="os" data-field="paragraph"> Не отвéржи менé от лицá Твоегó, и Ду́ха Твоегó Святáго
                не отыми́ от менé. </p>
            <p data-enum="p59" class="os" data-field="paragraph"> Слóве Бóжий и Бóже, угль Тéла Твоегó да бу́дет мне
                помрачéнному в просвещéние, и очищéние осквернéнной души́ моéй Кровь Твоя́. </p>
            <p data-enum="p60" class="os" data-field="paragraph"> Пресвятáя Богорóдице, спаси́ нас. </p>
            <p data-enum="p61" class="os" data-field="paragraph"> Мари́е, Мáти Бóжия, благоухáния честнóе селéние,
                Твои́ми моли́твами сосу́д мя избрáнный содéлай, я́ко да освящéний причащу́ся Сы́на Твоего́. </p>
            <p data-enum="p62" class="os" data-field="paragraph"> <strong>Песнь 6</strong> </p>
            <p data-enum="p63" class="os" data-field="paragraph"> <em>Ирмос:</em> В бéздне грехóвней валя́яся,
                неизслéдную милосéрдия Твоегó призывáю бéздну: от тли, Бóже, мя возведи́. </p>
            <p data-enum="p64" class="os" data-field="paragraph"> Сéрдце чи́сто сози́жди во мне, Бóже, и дух прав
                обнови́ во утрóбе моéй. </p>
            <p data-enum="p65" class="os" data-field="paragraph"> Ум, ду́шу и сéрдце освяти́, Спáсе, и тéло моé, и
                сподóби неосуждéнно, Влады́ко, к стрáшным Тáйнам приступи́ти. </p>
            <p data-enum="p66" class="os" data-field="paragraph"> Не отвéржи менé от лицá Твоегó, и Ду́ха Твоегó Святáго
                не отыми́ от менé. </p>
            <p data-enum="p67" class="os" data-field="paragraph"> Да бых устрани́лся от страстéй, и Твоея́ благодáти
                имéл бы приложéние, животá же утверждéние, причащéнием Святы́х, Христé, Тáин Твои́х. </p>
            <p data-enum="p68" class="os" data-field="paragraph"> Пресвятáя Богорóдице, спаси́ нас. </p>
            <p data-enum="p69" class="os" data-field="paragraph"> Бóжие, Бóже, Слóво Святóе, всегó мя освяти́, ны́не
                приходя́щаго к Божéственным Твои́м Тáйнам, Святы́я Мáтере Твоея́ мольбáми. </p>
            <p data-enum="p70" class="os" data-field="paragraph"> <strong>Кондак, глас 2-й</strong> </p>
            <p data-enum="p71" class="os" data-field="paragraph"> Хлеб, Христé, взя́ти не прéзри мя, Тéло Твоé, и
                Божéственную Твою́ ны́не Кровь, пречи́стых, Влады́ко, и стрáшных Твои́х Тáин причасти́тися окая́ннаго,
                да не бу́дет ми в суд, да бу́дет же ми в живóт вéчный и безсмéртный. </p>
            <p data-enum="p72" class="os" data-field="paragraph"> <strong>Песнь 7</strong> </p>
            <p data-enum="p73" class="os" data-field="paragraph"> <em>Ирмос:</em> Тéлу златóму прему́дрыя дéти не
                послужи́ша, и в плáмень сáми поидóша, и бóги их обругáша, среди́ плáмене возопи́ша, и ороси́я Áнгел:
                услы́шася уже уст вáших моли́тва. </p>
            <p data-enum="p74" class="os" data-field="paragraph"> Сéрдце чи́сто сози́жди во мне, Бóже, и дух прав
                обнови́ во утрóбе моéй. </p>
            <p data-enum="p75" class="os" data-field="paragraph"> Истóчник благи́х, причащéние, Христé, безсмéртных
                Твои́х ны́не Тáинств да бу́дет ми свет, и живóт, и безстрáстие, и к преспея́нию же и умножéнию
                добродéтели божéственнеи́ший ходатáйственно, еди́не Блáже, я́ко да слáвлю Тя. </p>
            <p data-enum="p76" class="os" data-field="paragraph"> Не отвéржи менé от лицá Твоегó, и Ду́ха Твоегó Святáго
                не отыми́ от менé. </p>
            <p data-enum="p77" class="os" data-field="paragraph"> Да избáвлюся от страстéй, и врагóв, и ну́жды, и
                вся́кия скóрби, трéпетом и любóвию со благоговéнием, Человеколю́бче, приступáяй ны́не к Твои́м
                безсмéртным и Божéственным Тáйнам, и пéти Тебé сподóби: благословéн еси́, Гóсподи, Бóже отéц нáших. </p>
            <p data-enum="p78" class="os" data-field="paragraph"> Пресвятáя Богорóдице, спаси́ нас. </p>
            <p data-enum="p79" class="os" data-field="paragraph"> Спáса Христá рóждшая пáче ума, Богоблагодáтная, молю́
                Тя ны́не, раб Твой, Чи́стую нечи́стыи́: хотя́щаго мя ны́не к пречи́стым Тáйнам приступи́ти, очи́сти
                всегó от сквéрны плóти и ду́ха. </p>
            <p data-enum="p80" class="os" data-field="paragraph"> <strong>Песнь 8</strong> </p>
            <p data-enum="p81" class="os" data-field="paragraph"> <em>Ирмос:</em> В пещь óгненную ко óтроком еврéйским
                снизшéдшаго, и плáмень в росу́ прелóжшаго Бóга, пóйте делá, я́ко Гóспода, и превозноси́те во вся вéки.
            </p>
            <p data-enum="p82" class="os" data-field="paragraph"> Сéрдце чи́сто сози́жди во мне, Бóже, и дух прав
                обнови́ во утрóбе моéй. </p>
            <p data-enum="p83" class="os" data-field="paragraph"> Небéсных, и стрáшных, и святы́х Твои́х, Христé, ны́не
                Тáин, и Божéственныя Твоея́ и тáйный вéчери óбщника бы́ти и менé сподóби отчáяннаго, Бóже Спáсе мой.
            </p>
            <p data-enum="p84" class="os" data-field="paragraph"> Не отвéржи менé от лицá Твоегó, и Ду́ха Твоегó Святáго
                не отыми́ от менé. </p>
            <p data-enum="p85" class="os" data-field="paragraph"> Под Твоé прибéг благоутрóбие, Блáже, со стрáхом зову́
                Ти: во мне пребу́ди, Спáсе, и аз, я́коже рекл еси́, в Тебé; се бо дерзáя на ми́лость Твою́, ям Тéло
                Твоé, и пию́ Кровь Твою́. </p>
            <p data-enum="p86" class="os" data-field="paragraph"> <em>Припев:</em> Пресвятáя Трóице, Бóже наш, слáва
                Тебé. </p>
            <p data-enum="p87" class="os" data-field="paragraph"> <em>Троичен:</em> Трепещу́, приéмля огнь, да не
                опалю́ся я́ко воск и я́ко травá; óле стрáшнаго тáинства! óле благоутрóбия Бóжия! Кáко Божéственнаго Тéла
                и Крóве брéние причащáюся, и нетлéнен сотворя́юся? </p>
            <p data-enum="p88" class="os" data-field="paragraph"> <strong>Песнь 9</strong> </p>
            <p data-enum="p89" class="os" data-field="paragraph"> <em>Ирмос:</em> Безначáльна Роди́теля Сын, Бог и
                Госпóдь, воплóщься от Дéвы нам яви́ся, омрачéнная просвети́ти, собрáти расточéнная: тем всепéтую
                Богорóдицу величáем. </p>
            <p data-enum="p90" class="os" data-field="paragraph"> Сéрдце чи́сто сози́жди во мне, Бóже, и дух прав
                обнови́ во утрóбе моéй. </p>
            <p data-enum="p91" class="os" data-field="paragraph"> Христóс есть, вкуси́те и ви́дите: Госпóдь нас рáди, по
                нам бо дрéвле бы́вый, еди́ною Себé принéс, я́ко приношéние Отцу́ Своему́, при́сно закаля́ется, освящáяй
                причащáющияся. </p>
            <p data-enum="p92" class="os" data-field="paragraph"> Не отвéржи менé от лицá Твоегó, и Ду́ха Твоегó Святáго
                не отыми́ от менé. </p>
            <p data-enum="p93" class="os" data-field="paragraph"> Душéю и тéлом да освящу́ся, Влады́ко, да просвещу́ся,
                да спасу́ся, да бу́ду дом Твой причащéнием свящéнных Тáин, живу́щаго Тя имéя в себé со Отцéм и Ду́хом,
                Благодéтелю Многоми́лостиве. </p>
            <p data-enum="p94" class="os" data-field="paragraph"> <em>Припев:</em> Воздáждь ми рáдость спасéния Твоегó и
                Ду́хом Влады́чним утверди́ мя. </p>
            <p data-enum="p95" class="os" data-field="paragraph"> Я́коже огнь да бу́дет ми, и я́ко свет, Тéло Твоé и
                Кровь, Спáсе мой, пречестнáя, опаля́я грехóвное веществó, сжигáя же страстéй тéрние, и всегó мя
                просвещáя, покланя́тися Божеству́ Твоéму. </p>
            <p data-enum="p96" class="os" data-field="paragraph"> Пресвятáя Богорóдице, спаси́ нас. </p>
            <p data-enum="p97" class="os" data-field="paragraph"> Бог воплóтися от чи́стых кровéй Твои́х; тéмже вся́кий
                род поéт Тя, Влады́чице, у́мная же мнóжества слáвят, я́ко Тобóю я́ве узрéша всéми Влады́чествующаго,
                осуществовáвшагося человéчеством. </p>
            <p data-enum="p98" class="os" data-field="paragraph"> Достóйно есть я́ко вои́стинну блажи́ти Тя Богорóдицу,
                Присноблажéнную и Пренепорóчную и Мáтерь Бо́га нáшего. Честнéйшую Херуви́м и славнéй́шую без сравнéния
                Серафи́м, без истлéния Бóга Слóва рóждшую, су́щую Богорóдицу Тя величáем. </p>
            <p data-enum="p99" class="os" data-field="paragraph"> Святы́й Бóже, Святы́й Крéпкий, Святы́й Безсмéртный,
                поми́луй нас (трижды). </p>
            <p data-enum="p100" class="os" data-field="paragraph"> Слáва Отцу́ и Сы́ну и Святóму Ду́ху, и ны́не и
                при́сно и во вéки векóв. Ами́нь. </p>
            <p data-enum="p101" class="os" data-field="paragraph"> Пресвятáя Трóице, поми́луй нас; Гóсподи, очи́сти
                грехи́ нáша; Влады́ко, прости́ беззакóния нáша; Святы́й, посети́ и исцели́ нéмощи нáша, и́мене Твоегó
                рáди. </p>
            <p data-enum="p102" class="os" data-field="paragraph"> Го́споди поми́луй (трижды). </p>
            <p data-enum="p103" class="os" data-field="paragraph"> Слáва, и ны́не: </p>
            <p data-enum="p104" class="os" data-field="paragraph"> Óтче наш, И́же еси́ на небесéх! Да святи́тся и́мя
                Твоé, да прии́дет Цáрствие Твоé, да бу́дет вóля Твоя́, я́ко на небеси́ и на земли́. Хлеб наш насу́щный
                даждь нам днесь; и остáви нам дóлги нáша, я́коже и мы оставля́ем должникóм нáшим; и не введи́ нас во
                искушéние, но избáви нас от лукáваго. </p>
            <p data-enum="p105" class="os" data-field="paragraph"> <em>Тропарь дня, или праздника. Если неделя, тропарь
                    воскресный</em> по <em>гласу. Если же нет, настоящие тропари, глас 6-й:</em> </p>
            <p data-enum="p106" class="os" data-field="paragraph"> Поми́луй нас, Гóсподи, поми́луй нас; вся́каго бо
                отвéта недоумéюще, сию́ Ти моли́тву, я́ко Влады́це, грéшнии принóсим: поми́луй нас. </p>
            <p data-enum="p107" class="os" data-field="paragraph"> <em>Слава:</em> Гóсподи, поми́луй нас, на Тя бо
                уповáхом; не прогнéвайся на ны зелó, нижé помяни́ беззакóний нáших, но при́зри и ны́не я́ко
                благоутрóбен, и избáви ны от враг нáших. Ты бо еси́ Бог наш, и мы лю́дие Твои́, вси делá руку́ Твоéю, и
                и́мя Твоé призывáем. </p>
            <p data-enum="p108" class="os" data-field="paragraph"> <em>И ныне:</em> Милосéрдия двéри отвéрзи нам,
                благословéнная Богоро́дице, надéющиися на Тя да не поги́бнем, но да избáвимся Тобóю от бед: Ты бо еси́
                спасéние рóда христиáнскаго. </p>
            <p data-enum="p109" class="os" data-field="paragraph"> Гóсподи поми́луй (40). </p>
            <p data-enum="p110" class="os" data-field="paragraph"> <em>И поклоны, сколько хочешь.</em> </p>
            <p data-enum="p111" class="os" data-field="paragraph"> <em>И стихи:</em> </p>
            <p data-enum="p112" class="os" data-field="paragraph"> Хотя́ я́сти, человéче, Тéло Влады́чне, </p>
            <p data-enum="p113" class="os" data-field="paragraph"> Стрáхом приступи́, да не опали́шися: огнь бо есть.
            </p>
            <p data-enum="p114" class="os" data-field="paragraph"> Божéственную же пия́ Кровь ко общéнию, </p>
            <p data-enum="p115" class="os" data-field="paragraph"> Пéрвее примири́ся тя опечáлившим. </p>
            <p data-enum="p116" class="os" data-field="paragraph"> Тáже дерзáя, тáинственное брáшно яждь. </p>
            <p data-enum="p117" class="os" data-field="paragraph"> Прéжде причáстия стрáшныя жéртвы, </p>
            <p data-enum="p118" class="os" data-field="paragraph"> Животворя́щаго Тéла Влады́чня, </p>
            <p data-enum="p119" class="os" data-field="paragraph"> Сим помоли́ся óбразом со трéпетом: </p>
            <p data-enum="p120" class="os" data-field="paragraph"> <strong>Молитва Василия Великого, 1-я</strong> </p>
            <p data-enum="p121" class="os" data-field="paragraph"> Влады́ко Гóсподи Иису́се Христé, Бóже наш, истóчниче
                жи́зни и безсмéртия, всея́ твáри ви́димыя и неви́димыя Содéтелю, безначáльнаго Отцá соприсносу́щный
                Сы́не и собезначáльный, премнóгия рáди блáгости в послéдния дни в плоть оболки́йся, и распны́йся, и
                погребы́йся за ны неблагодáрныя и злонрáвныя, и Твоéю крóвию обнови́вый растлéвшее грехóм естествó нáше,
                Сам, Безсмéртный Царю́, приими́ и моé грéшнаго покая́ние, и приклони́ у́хо Твоé мне, и услы́ши глагóлы
                моя́. Согреши́х бо, Гóсподи, согреши́х на нéбо и пред Тобóю, и несмь достóин воззрéти на высóту слáвы
                Твоея́: прогнéвах бо Твою́ блáгость, Твоя́ зáповеди преступи́в, и не послу́шав Твои́х повелéний. Но Ты,
                Гóсподи, незлóбив сый, долготерпели́в же и многоми́лостив, не предáл еси́ мя поги́бнути со беззакóньми
                мои́ми, моегó вся́чески ожидáя обращéния. Ты бо рекл еси́, Человеколю́бче, прорóком Твои́м: я́ко
                хотéнием не хощу́ смéрти грéшника, но éже обрати́тися и жи́ву бы́ти ему́. Не хóщеши бо, Влады́ко,
                создáния Твоéю руку́ погуби́ти, нижé благоволи́ши о поги́бели человéчестей, но хóщеши всем спасти́ся, и
                в рáзум и́стины приити́. Тéмже и аз, áще и недостóин есмь небесé и земли́, и сея́ приврéменныя жи́зни,
                всегó себé повину́в греху́, и сластéм порабóтив, и Твой оскверни́в óбраз; но творéние и создáние Твоé
                быв, не отчаявáю своегó спасéния окая́нный, на Твоé же безмéрное благоутрóбие дерзáя, прихожду́. Приими́
                у́бо и менé, Человеколю́бче Гóсподи, я́коже блудни́цу, я́ко разбóйника, я́ко мытаря́ и я́ко блу́днаго, и
                возми́ моé тя́жкое брéмя грехóв, грех взéмляй ми́ра, и нéмощи человéческия исцеля́яй, труждáющияся и
                обременéнныя к Себé призывáяй и упокоевáяй, не пришéдый призвáти прáведныя, но грéшныя на покая́ние. И
                очи́сти мя от вся́кия сквéрны плóти и ду́ха, и научи́ мя совершáти святы́ню во стрáсе Твоéм: я́ко да
                чи́стым свéдением сóвести моея́, святы́нь Твои́х часть приéмля, соединю́ся святóму Тéлу Твоему́ и Крóви,
                и имéю Тебé во мне живу́ща и пребывáюща, со Отцéм и Святы́м Твои́м Ду́хом. Ей, Гóсподи Иису́се Христé,
                Бóже мой, и да не в суд ми бу́дет причáстие пречи́стых и животворя́щих Тáин Твои́х, нижé да нéмощен
                бу́ду душéю же и тéлом, от éже недостóйне тем причащáтися, но даждь ми, дáже до конéчнаго моегó
                издыхáния, неосуждéнно восприимáти часть святы́нь Твои́х, в Ду́ха Святáго общéние, в напу́тие животá
                вéчнаго, и во благоприя́тен отвéт на Стрáшнем Суди́щи Твоéм: я́ко да и аз со всéми избрáнными Твои́ми
                óбщник бу́ду нетлéнных Твои́х благ, я́же уготóвал еси́ лю́бящим Тя, Гóсподи, в ни́хже препрослáвлен еси́
                во вéки. Ами́нь. </p>
            <p data-enum="p122" class="os" data-field="paragraph"> <strong>Молитва святого Иоанна Златоустого,
                    2-я</strong> </p>
            <p data-enum="p123" class="os" data-field="paragraph"> Гóсподи Бóже мой, вем, я́ко несмь достóин, нижé
                довóлен, да под кров вни́деши хрáма души́ моея́, занéже весь пуст и пáлся есть, и не и́маши во мне мéста
                достóйна éже главу́ подклони́ти; но я́коже с высоты́ нас рáди смири́л еси́ Себé, смири́ся и ны́не
                смирéнию моему́; и я́коже восприя́л еси́ в вертéпе и в я́слех безсловéсных возлещи́, си́це восприими́ и
                в я́слех безсловéсныя моея́ души́, и во осквернéнное моé тéло вни́ти. И я́коже не неудостóил еси́
                вни́ти, и свечеря́ти со грéшники в дому́ Си́мона прокажéннаго, тáко извóли вни́ти и в дом смирéнныя
                моея́ души́, прокажéнныя и грéшныя; и я́коже не отри́нул еси́ подóбную мне блудни́цу и грéшную,
                пришéдшую и прикосну́вшуюся Тебé, си́це умилосéрдися и о мне грéшнем, приходя́щем и прикасáющем Ти ся; и
                я́коже не возгнушáлся еси́ сквéрных ея уст и нечи́стых, целу́ющих Тя, нижé мои́х возгнушáйся сквéрнших
                óныя уст и нечи́стших, нижé мéрзких мои́х и нечи́стых устéн, и сквéрнаго и нечи́стейшаго моегó язы́ка.
                Но да бу́дет ми угль пресвятáго Твоегó Тéла, и честны́я Твоея́ Крóве, во освящéние и просвещéние и
                здрáвие смирéнней моéй души́ и тéлу, во облегчéние тя́жестей мнóгих мои́х согрешéний, в соблюдéние от
                вся́каго диáвольскаго дéйства, во отгнáние и возбранéние злáго моегó и лукáваго обы́чая, во умерщвлéние
                страстéй, в снабдéние зáповедей Твои́х, в приложéние Божéственныя Твоея́ благодáти, и Твоегó Цáрствия
                присвоéние. Не бо я́ко презирáяй прихожду́ к Тебé, Христé Бóже, но я́ко дерзáя на неизречéнную Твою́
                блáгость, и да не на мнóзе удаля́яйся общéния Твоегó, от мы́сленнаго вóлка звероуловлéн бу́ду. Тéмже
                молю́ся Тебé: я́ко еди́н сый Свят, Влады́ко, освяти́ мою́ ду́шу и тéло, ум и сéрдце, чревесá и утро́бы,
                и всего́ мя обнови́, и вкорени́ стрáх Твой во удесéх мои́х, и освящéние Твоé неотъéмлемо от менé
                сотвори́; и бу́ди ми помóщник и засту́пник, окормля́я в ми́ре живóт мой, сподобля́я мя и одесну́ю Тебé
                предстоя́ния со святы́ми Твои́ми, моли́твами и молéньми Пречи́стыя Твоея́ Мáтере, невещéственных Твои́х
                служи́телей и пречи́стых сил, и всех святы́х, от вéка Тебé благоугоди́вших. Ами́нь. </p>
            <p data-enum="p124" class="os" data-field="paragraph"> <strong>Молитва Симеона Метафраста, 3-я</strong> </p>
            <p data-enum="p125" class="os" data-field="paragraph"> Еди́не чи́стый и нетлéнный Гóсподи, за неизречéнную
                ми́лость человеколю́бия нáше все восприéмый смешéние, от чи́стых и дéвственных кровéй пáче естествá
                Рóждшия Тя, Ду́ха Божéственнаго нашéствием, и благоволéнием Отцá присносу́щнаго, Христé Иису́се,
                прему́дросте Бóжия, и ми́ре, и си́ло; Твои́м восприя́тием животворя́щая и спаси́тельная страдáния
                восприéмый, крест, гвóздия, копиé, смерть, умертви́ моя́ душетлéнныя стрáсти телéсныя. Погребéнием
                Твои́м áдова плени́вый цáрствия, погреби́ моя́ благи́ми помы́слы лукáвая совéтования, и лукáвствия ду́хи
                разори́. Триднéвным Твои́м и живонóсным воскресéнием пáдшаго прáотца возстáвивый, возстáви мя грехóм
                попóлзшагося, óбразы мне покая́ния предлагáя. Преслáвным Твои́м вознесéнием плотскóе обожи́вый
                восприя́тие, и сиé десны́м Отцá седéнием почты́й, сподóби мя причáстием святы́х Твои́х Тáин десну́ю
                часть спасáемых получи́ти. Сни́тием Утéшителя Твоего́ Ду́ха сосу́ды чéстны свящéнныя Твоя́ ученики́
                содéлавый, прия́телище и менé покажи́ Тогó пришéствия. Хотя́й пáки приити́ суди́ти вселéнней прáвдою,
                благоволи́ и мне усрéсти Тя на óблацех, Судию́ и Создáтеля моегó, со всéми святы́ми Твои́ми: да
                безконéчно славослóвлю и воспевáю Тя со безначáльным Твои́м Отцéм и Пресвяты́м и Благи́м и Животворя́щим
                Твои́м Ду́хом, ны́не и при́сно и во вéки векóв. Ами́нь. </p>
            <p data-enum="p126" class="os" data-field="paragraph"> <strong>Молитва святого Иоанна Дамаскина,
                    4-я</strong> </p>
            <p data-enum="p127" class="os" data-field="paragraph"> Влады́ко Гóсподи Иису́се Христé, Бóже наш, еди́не
                имéяй власть человéком оставля́ти грехи́, я́ко благ и Человеколю́бец прéзри моя́ вся в вéдении и не в
                вéдении прегрешéния, и сподóби мя неосуждéнно причасти́тися Божéственных, и преслáвных, и пречи́стых, и
                животворя́щих Твои́х Тáин, не в тяжесть, ни в му́ку, ни в приложéние грехóв, но во очищéние, и
                освящéние, и обручéние бу́дущаго животá и Цáрствия, в стéну и пóмощь, и в возражéние сопроти́вных, во
                истреблéние мнóгих мои́х согрешéний. Ты бо еси́ Бог ми́лости, и щедрóт, и человеколю́бия, и Тебé слáву
                возсылáем со Отцéм и Святы́м Ду́хом, ны́не и при́сно и во вéки векóв. Ами́нь. </p>
            <p data-enum="p128" class="os" data-field="paragraph"> <strong>Молитва святого Василия Великого,
                    5-я</strong> </p>
            <p data-enum="p129" class="os" data-field="paragraph"> Вем, Гóсподи, я́ко недостóйне причащáюся пречи́стаго
                Твоегó Тéла и честны́я Твоея́ Крóве, и пови́нен есмь, и суд себé ям и пию́, не разсуждáя Тéла и Крóве
                Тебé Христá и Бóга моегó, но на щедрóты Твоя́ дерзáя прихожду́ к Тебé рéкшему: яды́й Мою́ плоть, и пия́й
                Мою́ кровь, во Мне пребывáет, и Аз в нем. Умилосéрдися у́бо, Гóсподи, и не обличи́ мя грéшнаго, но
                сотвори́ со мнóю по ми́лости Твоéй; и да бу́дут ми святáя сия́ во исцелéние, и очищéние, и просвещéние,
                и сохранéние, и спасéние, и во освящéние души́ и тéла; во отгнáние вся́каго мечтáния, и лукáваго
                дея́ния, и дéйства диáвольскаго, мы́сленне во удесéх мои́х дéйствуемаго, в дерзновéние и любóвь, я́же к
                Тебé; во исправлéние жития́ и утверждéние, в возращéние добродéтели и совершéнства; во исполнéние
                зáповедей, в Ду́ха Святáго общéние, в напу́тие животá вéчнаго, во отвéт благоприя́тен на Стрáшнем
                Суди́щи Твоéм: не в суд или́ во осуждéние. </p>
            <p data-enum="p130" class="os" data-field="paragraph"> <strong>Молитва святого Симеона Нового Богослова,
                    6-я</strong> </p>
            <p data-enum="p131" class="os" data-field="paragraph"> От сквéрных устéн, от мéрзкаго сéрдца, от нечи́стаго
                язы́ка, от души́ осквернéны, приими́ молéние, Христé мой, и не прéзри мои́х ни словéс, нижé образóв,
                нижé безсту́дия. Даждь ми дерзновéнно глагóлати, я́же хощу́, Христé мой, пáче же и научи́ мя, что ми
                подобáет твори́ти и глагóлати. Согреши́х пáче блудни́цы, я́же увéде, где обитáеши, ми́ро купи́вши,
                прии́де дéрзостне помáзати Твои́ нóзе, Бóга моегó, Влады́ки и Христá моегó. Я́коже óну не отри́нул еси́
                пришéдшую от сéрдца, нижé менé возгнушáйся, Слóве: Твои́ же ми подáждь нóзе, и держáти и целовáти, и
                струя́ми слéзными, я́ко многоцéнным ми́ром, сия́ дéрзостно помáзати. Омы́й мя слезáми мои́ми, очи́сти мя
                и́ми, Слóве. Остáви и прегрешéния моя́, и прощéние ми подáждь. Вéси зол мнóжество, вéси и стру́пы моя́,
                и я́звы зри́ши моя́, но и вéру вéси, и произволéние зри́ши, и воздыхáние слы́шиши. Не таи́тся Тебé, Бóже
                мой, Твóрче мой, Избáвителю мой, нижé кáпля слéзная, нижé кáпли часть нéкая. Несодéланное моé ви́десте
                óчи Твои́, в кни́зе же Твоéй и ещé несодéянная напи́сана Тебé суть. Виждь смирéние моé, виждь труд мой
                ели́к, и грехи́ вся остáви ми, Бóже вся́ческих: да чи́стым сéрдцем, притрéпетною мы́слию, и душéю
                сокрушéнною, несквéрных Твои́х причащу́ся и пресвяты́х Тáин, и́миже оживля́ется и обожáется всяк яды́й
                же и пия́й чи́стым сéрдцем; Ты бо рекл еси́, Влады́ко мой: всяк яды́й Мою́ Плоть, и пия́й Мою́ Кровь, во
                Мне у́бо сей пребывáет, в нéмже и Аз есмь. И́стинно слóво вся́ко Влады́ки и Бóга моегó: Божéственных бо
                причащáяйся и боготворя́щих благодáтей, не у́бо есмь еди́н, но с Тобо́ю, Христé мой, Свéтом
                трисо́лнечным, просвещáющим мир. Да у́бо не еди́н пребу́ду кромé Тебé Живодáвца, дыхáния моегó, животá
                моегó, рáдования моегó, спасéния ми́ру. Сегó рáди к Тебé приступи́х, я́коже зри́ши, со слезáми, и душéю
                сокрушéнною, избавлéния мои́х прегрешéний прошу́ прия́ти ми, и Твои́х живодáтельных и непорóчных Тáинств
                причасти́тися неосуждéнно, да пребу́деши, я́коже рекл еси́, со мнóю треокая́нным: да не кромé обрéт мя
                Твоея́ благодáти, прелéстник восхи́тит мя льсти́вне, и прельсти́в отведéт боготворя́щих Твои́х словéс.
                Сегó рáди к Тебé припáдаю, и тéпле вопию́ Ти: я́коже блу́днаго прия́л еси́, и блудни́цу пришéдшую, тáко
                приими́ мя блу́днаго и сквéрнаго, Щéдре. Душéю сокрушéнною, ны́не бо к Тебé приходя́, вем, Спáсе, я́ко
                ины́й, я́коже аз, не прегреши́ Тебé, нижé содéя дея́ния, я́же аз содéях. Но сиé пáки вем, я́ко не
                вели́чество прегрешéний, ни грехóв мнóжество превосхóдит Бóга моегó мнóгое долготерпéние и
                человеколю́бие крáйнее; но ми́лостию сострáстия тéпле кáющияся, и чи́стиши, и свéтлиши, и свéта твори́ши
                причáстники, óбщники Божествá Твоегó содéловаяй незави́стно, и стрáнное и Áнгелом, и человéческим
                мы́слем, бесéдуеши им мнóгажды, я́коже другóм Твои́м и́стинным. Сия́ дéрзостна творя́т мя, сия́ вперя́ют
                мя, Христé мой. И дерзáя Твои́м богáтым к нам благодея́нием, рáдуяся вку́пе и трепещá, огнéви причащáюся
                травá сый, и стрáнно чу́до, орошáемь неопáльно, я́коже у́бо купинá дрéвле неопáльне горя́щи. Ны́не
                благодáрною мы́слию, благодáрным же сéрдцем, благодáрными удесы́ мои́ми, души́ и тéла моегó, покланя́юся
                и величáю, и славослóвлю Тя, Бóже мой, я́ко благословéнна су́ща, ны́не же и во вéки. </p>
            <p data-enum="p132" class="os" data-field="paragraph"> <strong>Молитва святого Иоанна Златоустого,
                    7-я</strong> </p>
            <p data-enum="p133" class="os" data-field="paragraph"> Бóже, ослáби, остáви, прости́ ми согрешéния моя́,
                ели́ка Ти согреши́х, áще слóвом, áще дéлом, áще помышлéнием, во́лею или́ нево́лею, рáзумом или́
                неразу́мием, вся ми прости́ я́ко благ и Человеколю́бец, и моли́твами Пречи́стыя Твоея́ Мáтере, у́мных
                Твои́х служи́телей и святы́х сил, и всех святы́х, от вéка Тебé благоугоди́вших, неосуждéнно благоволи́
                прия́ти ми святóе и пречи́стое Твоé Тéло и честну́ю Кровь, во исцелéние души́ же и тéла, и во очищéние
                лукáвых мои́х помышлéний. Я́ко Твоé есть Цáрство и си́ла и слáва, со Отцéм и Святы́м Ду́хом, ны́не и
                при́сно и во вéки векóв. Ами́нь. </p>
            <p data-enum="p134" class="os" data-field="paragraph"> <strong>Его же, 8-я</strong> </p>
            <p data-enum="p135" class="os" data-field="paragraph"> Несмь довóлен, Влады́ко Гóсподи, да вни́деши под кров
                души́ моея́; но понéже хóщеши Ты, я́ко Человеколю́бец, жи́ти во мне, дерзáя приступáю; повелевáеши, да
                отвéрзу двéри, я́же Ты еди́н создáл еси́, и вни́деши со человеколю́бием я́коже еси́, вни́деши и
                просвещáеши помрачéнный мой пóмысл. Вéрую, я́ко сиé сотвори́ши: не бо блудни́цу, со слезáми пришéдшую к
                Тебé, отгнáл еси́; нижé мытаря́ отвéргл еси́ покáявшася; нижé разбóйника, познáвша Цáрство Твоé, отгнáл
                еси́; нижé гони́теля покáявшася остáвил еси́, éже бе: но от покая́ния Тебé пришéдшия вся, в лицé Твои́х
                другóв вчини́л еси́, Еди́н сый благословéнный всегдá, ны́не и в безконéчныя вéки. Ами́нь. </p>
            <p data-enum="p136" class="os" data-field="paragraph"> <strong>Его же, 9-я</strong> </p>
            <p data-enum="p137" class="os" data-field="paragraph"> Гóсподи Иису́се Христé, Бóже мой, ослáби, остáви,
                очи́сти и прости́ ми грéшному, и непотрéбному, и недостóйному рабу́ Твоему́ прегрешéния, и согрешéния, и
                грехопадéния моя́, ели́ка Ти от ю́ности моея́, даже до настоя́щаго дне и чáса согреши́х: áще в рáзуме и
                в неразу́мии, áще в словесéх или дéлех, или́ помышлéниих и мы́слех, и начинáниих, и всех мои́х
                чу́вствах. И моли́твами безсéменно рóждшия Тя, Пречи́стыя и Приснодéвы Мари́и, Мáтере Твоея́, еди́ныя
                непосты́дныя надéжды и предстáтельства и спасéния моегó, сподóби мя неосуждéнно причасти́тися
                пречи́стых, безсмéртных, животворя́щих и стрáшных Твои́х Тáинств, во оставлéние грехóв и в жизнь вéчную:
                во освящéние, и просвещéние, крéпость, исцелéние, и здрáвие души́ же и тéла, и в потреблéние и
                всесовершéнное погублéние лукáвых мои́х пóмыслов, и помышлéний, и предприя́тий, и нощны́х мечтáний,
                тéмных и лукáвых духóв; я́ко Твоé есть Цáрство, и си́ла, и слáва, и честь, и поклонéние, со Отцéм и
                Святы́м Твои́м Ду́хом, ны́не и при́сно и во вéки векóв. Ами́нь. </p>
            <p data-enum="p138" class="os" data-field="paragraph"> <strong>Молитва святого Иоанна Дамаскина,
                    10-я</strong> </p>
            <p data-enum="p139" class="os" data-field="paragraph"> Пред двéрьми хрáма Твоегó предстою́, и лю́тых
                помышлéний не отступáю; но Ты, Христé Бóже, мытаря́ оправди́вый, и хананéю поми́ловавый, и разбóйнику
                рая́ двéри отвéрзый, отвéрзи ми утрóбы человеколю́бия Твоегó, и приими́ мя приходя́ща и прикасáющася
                Тебé, я́ко блудни́цу, и кровоточи́вую: óва у́бо крáя ри́зы Твоея́ косну́вшися, удобь исцелéние прия́т,
                óва же пречи́стеи Твои́ нóзе удержáвши, разрешéние грехóв понесé. Аз же, окая́нный, все Твоé Тéло дерзáя
                восприя́ти, да не опалéн бу́ду; но приими́ мя, я́коже óныя, и просвети́ моя́ душéвныя чу́вства, попаля́я
                моя́ грехóвныя вины́, моли́твами безсéменно Рóждшия Тя, и Небéсных Сил; я́ко Благословéн еси́ во вéки
                векóв. Ами́нь. </p>
            <p data-enum="p140" class="os" data-field="paragraph"> <strong>Молитва святого Иоанна Златоустого</strong>
            </p>
            <p data-enum="p141" class="os" data-field="paragraph"> Вéрую, Гóсподи, и исповéдую, я́ко Ты еси́ вои́стинну
                Христóс, Сын Бóга живáго, пришéдый в мир грéшныя спасти́, от ни́хже пéрвый есмь аз. Ещé вéрую, я́ко сиé
                есть сáмое пречи́стое Тéло Твоé, и сия́ есть сáмая честнáя Кровь Твоя́. Молю́ся у́бо Тебé: поми́луй мя,
                и прости́ ми прегрешéния моя́, вóльная и невóльная, я́же слóвом, я́же дéлом, я́же вéдением и невéдением,
                и сподóби мя неосуждéнно причасти́тися пречи́стых Твои́х Тáинств, во оставлéние грехóв, и в жизнь
                вéчную. Ами́нь. </p>
            <p data-enum="p142" class="os" data-field="paragraph"> <em>Приходя же причаститься, произноси мысленно эти
                    стихи Метафраста:</em> </p>
            <p data-enum="p143" class="os" data-field="paragraph"> Се приступáю к Божéственному Причащéнию. </p>
            <p data-enum="p144" class="os" data-field="paragraph"> Содéтелю, да не опали́ши мя приобщéнием: </p>
            <p data-enum="p145" class="os" data-field="paragraph"> Огнь бо еси́, недостóйныя попаля́яй. </p>
            <p data-enum="p146" class="os" data-field="paragraph"> Но у́бо очи́сти мя от вся́кия сквéрны. </p>
            <p data-enum="p147" class="os" data-field="paragraph"> <em>Затем:</em> </p>
            <p data-enum="p148" class="os" data-field="paragraph"> Вéчери Твоея́ тáйныя днесь, Сы́не Бóжий, причáстника
                мя приими́; не бо врагóм Твои́м тáйну повéм, ни лобзáния Ти дам, я́ко Иу́да, но я́ко разбóйник исповéдаю
                Тя: помяни́ мя, Гóсподи, во Цáрствии Твоéм. </p>
            <p data-enum="p149" class="os" data-field="paragraph"> <em>И стихи:</em> </p>
            <p data-enum="p150" class="os" data-field="paragraph"> Боготворя́щую Кровь ужасни́ся, человéче, зря: </p>
            <p data-enum="p151" class="os" data-field="paragraph"> Огнь бо есть, недостóйныя попаля́яй. </p>
            <p data-enum="p152" class="os" data-field="paragraph"> Божéственное Тéло и обожáет мя и питáет: </p>
            <p data-enum="p153" class="os" data-field="paragraph"> Обожáет дух, ум же питáет стрáнно. </p>
            <p data-enum="p154" class="os" data-field="paragraph"> <em>Потом тропари:</em> </p>
            <p data-enum="p155" class="os" data-field="paragraph"> Услади́л мя еси́ любóвию, Христé, и измени́л мя еси́
                Божéственным Твои́м рачéнием; но попали́ огнéм невещéственным грехи́ моя́, и насы́титися éже в Тебé
                наслаждéния сподóби: да лику́я возвеличáю, Блáже, два пришéствия Твоя́. </p>
            <p data-enum="p156" class="os" data-field="paragraph"> Во свéтлостех святы́х Твои́х кáко вни́ду,
                недостóйный? Áще бо дерзну́ совни́ти в чертóг, одéжда мя обличáет, я́ко нéсть брáчна, и свя́зан извéржен
                бу́ду от Áнгелов. Очи́сти, Гóсподи, сквéрну души́ моея́, и спаси́ мя, я́ко Человеколю́бец. </p>
            <p data-enum="p157" class="os" data-field="paragraph"> <em>Также молитву:</em> </p>
            <p data-enum="p158" class="os" data-field="paragraph"> Влады́ко Человеколю́бче, Гóсподи Иису́се Христé Бóже
                мой, да не в суд ми бу́дут Святáя сия́, за éже недостóйну ми бы́ти: но во очищéние и освящéние души́ же
                и тéла, и во обручéние бу́дущия жи́зни и Цáрствия. Мне же, éже прилепля́тися Бóгу, блáго есть, полагáти
                во Гóсподе уповáние спасéния моегó. </p>
            <p data-enum="p159" class="os" data-field="paragraph"> <em>И еще:</em> </p>
            <p data-enum="p160" class="os" data-field="paragraph"> Вéчери Твоея́ тáйныя днесь, Сы́не Бóжий, причáстника
                мя приими́ не бо врагóм Твои́м тáйну повéм, ни лобзáния Ти дам, я́ко Иу́да, но я́ко разбóйник исповéдаю
                Тя: помяни́ мя, Гóсподи, во Цáрствии Твоéм. </p>
            <p style="text-align: center;" data-enum="p161" class="os" data-field="paragraph"> *** </p>
            <p data-enum="p162" class="os" data-field="paragraph"> Желающий причаститься должен достойно приготовиться к
                этому святому Таинству. Приготовление это (в церковной практике оно называется говением) продолжается
                несколько дней и касается как телесной, так и духовной жизни человека. Телу предписывается воздержание,
                т.е. телесная чистота и ограничение в пище (пост). В дни поста исключается пища животного происхождения
                — мясо, молоко, яйца и, при строгом посте, рыба. Хлеб, овощи, фрукты употребляются в умеренном
                количестве. Ум не должен рассеиваться по мелочам житейским и развлекаться. </p>
            <p data-enum="p163" class="os" data-field="paragraph"> В дни говения надлежит посещать богослужение в храме,
                если позволяют обстоятельства, и более прилежно выполнять домашнее молитвенное правило: кто обычно
                читает не все утренние и вечерние молитвы, пусть прочитает все полностью, кто не читает каноны, пусть
                читает в эти дни хотя бы по одному канону. Накануне причащения надо быть на вечернем богослужении и
                прочитать дома, кроме обычных молитв на сон грядущим, канон покаянный, канон Богородице и Ангелу
                Хранителю. Каноны читают или один за другим полностью, или соединяя таким образом: читается ирмос первой
                песни покаянного канона («Яко по суху») и тропари, затем тропари первой песни канона Богородице
                («Многими содержимь»), опуская ирмос «Воду прошед», и тропари канона Ангелу Хранителю, тоже без ирмоса
                «Поим Господеви». Так же читают и следующие песни. Тропари перед каноном Богородице и Ангелу Хранителю,
                а также стихиры после канона Богородице в таком случае опускаются. </p>
            <p data-enum="p164" class="os" data-field="paragraph"> Читается также канон ко причащению и, кто пожелает, —
                акафист Иисусу Сладчайшему. После полуночи уже не едят и не пьют, ибо принято приступать к Таинству
                Причащения натощак. Утром прочитываются утренние молитвы и все последование ко Святому Причащению, кроме
                канона, прочитанного накануне. </p>
            <p data-enum="p165" class="os" data-field="paragraph"> Перед причащением необходима исповедь — вечером или
                утром, перед литургией. </p>
        </article>
    </div>
</body>

</html>