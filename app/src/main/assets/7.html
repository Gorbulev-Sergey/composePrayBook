<!DOCTYPE html>
<html lang="ru">

<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Document</title>
    <style>
        h3,
        h4 {
            margin-top: 1.5em !important;
            margin-bottom: .25em !important;
        }
        p {
            margin-top: 0;
        }

        .main {
            padding: 0em .3em;
            font-size: 1.15em;
            line-height: 1.3em;
        }
        .head2 {
            font-weight: bold;
        }
        .irmos {
            font-style: italic;
        }
    </style>
</head>

<body>
    <div class="main">
        <p class="indent-0 text-center text-cinnabar-dark mt-3 font-semibold">Конда́к 1.</p>
        <p class="gprayer-cap">Взбра́нной Воево́де победи́тельная, я́ко изба́вльшеся от злы́х, благода́рственная
            воспису́ем Ти́ раби́ Твои́, Богоро́дице; но я́ко иму́щая держа́ву непобеди́мую, от вся́ких на́с бе́д
            свободи́, да зове́м Ти́:</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, Неве́сто
            Неневе́стная.</p>
        <p class="indent-0 text-center text-cinnabar-dark mt-3 font-semibold">И́кос 1.</p>
        <p class="gprayer-cap">А́нгел предста́тель с Небесе́ по́слан бы́сть рещи́ Богоро́дице: ра́дуйся, и со
            безпло́тным гла́сом воплоща́ема Тя́ зря́, Го́споди, ужаса́шеся и стоя́ше, зовы́й к Не́й такова́я:</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, Е́юже ра́дость
            возсия́ет; ра́дуйся, Е́юже кля́тва исче́знет.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, па́дшаго Ада́ма
            воззва́ние; ра́дуйся, сле́з Е́виных избавле́ние.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, высото́
            неудобовосходи́мая челове́ческими по́мыслы; ра́дуйся, глубино́ неудобозри́мая и а́нгельскима очи́ма.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, я́ко еси́ Царе́во
            седа́лище; ра́дуйся, я́ко но́сиши Нося́щаго вся́.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, Звездо́, явля́ющая
            Со́лнце; ра́дуйся, утро́бо Боже́ственнаго воплоще́ния.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, Е́юже обновля́ется
            тва́рь; ра́дуйся, Е́юже покланя́емся Творцу́. </p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, Неве́сто
            Неневе́стная.</p>
        <p class="indent-0 text-center text-cinnabar-dark mt-3 font-semibold">Конда́к 2.</p>
        <p class="gprayer-cap">Ви́дящи Свята́я Себе́ в чистоте́, глаго́лет Гаврии́лу де́рзостно: пресла́вное твоего́
            гла́са неудобоприя́тельно души́ Мое́й явля́ется: безсе́меннаго бо зача́тия рождество́ ка́ко глаго́леши,
            зовы́й: Аллилу́иа.</p>
        <p class="indent-0 text-center text-cinnabar-dark mt-3 font-semibold">И́кос 2.</p>
        <p class="gprayer-cap">Ра́зум недоразумева́емый разуме́ти Де́ва и́щущи, возопи́ к служа́щему: из боку́ чи́сту,
            Сы́ну ка́ко е́сть роди́тися мо́щно, рцы́ Ми́? К Не́йже о́н рече́ со стра́хом, оба́че зовы́й си́це:</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, сове́та
            неизрече́ннаго Таи́ннице; ра́дуйся, молча́ния прося́щих ве́ро.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, чуде́с Христо́вых
            нача́ло; ра́дуйся, веле́ний Его́ глави́зно.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, ле́ствице небе́сная,
            Е́юже сни́де Бо́г; ра́дуйся, мо́сте, преводя́й су́щих от земли́ на не́бо.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, А́нгелов
            многослову́щее чу́до; ра́дуйся, бесо́в многоплаче́вное пораже́ние.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, Све́т неизрече́нно
            роди́вшая; ра́дуйся, е́же ка́ко, ни еди́наго же научи́вшая.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, прему́дрых
            превосходя́щая ра́зум; ра́дуйся, ве́рных озаря́ющая смы́слы.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, Неве́сто
            Неневе́стная.</p>
        <p class="indent-0 text-center text-cinnabar-dark mt-3 font-semibold">Конда́к 3.</p>
        <p class="gprayer-cap">Си́ла Вы́шняго осени́ тогда́ к зача́тию Браконеиску́сную, и благопло́дная Тоя́ ложесна́,
            я́ко село́ показа́ сла́дкое, все́м хотя́щим жа́ти спасе́ние, внегда́ пе́ти си́це: Аллилу́иа.</p>
        <p class="indent-0 text-center text-cinnabar-dark mt-3 font-semibold">И́кос 3.</p>
        <p class="gprayer-cap">Иму́щи Богоприя́тную Де́ва утро́бу, востече́ ко Елисаве́ти: младе́нец же о́ноя а́бие
            позна́в Сея́ целова́ние, ра́довашеся, и игра́ньми я́ко пе́сньми вопия́ше к Богоро́дице:</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, о́трасли неувяда́емыя
            розго́; ра́дуйся, Плода́ безсме́ртнаго стяжа́ние.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, Де́лателя де́лающая
            Человеколю́бца; ра́дуйся, Сади́теля жи́зни на́шея ро́ждшая.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, ни́во, растя́щая
            гобзова́ние щедро́т; ра́дуйся, трапе́зо, нося́щая оби́лие очище́ния.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, я́ко ра́й пи́щный
            процвета́еши; ра́дуйся, я́ко приста́нище душа́м гото́виши.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, прия́тное моли́твы
            кади́ло; ра́дуйся, всего́ ми́ра очище́ние.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, Бо́жие к сме́ртным
            благоволе́ние; ра́дуйся, сме́ртных к Бо́гу дерзнове́ние.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, Неве́сто
            Неневе́стная.</p>
        <p class="indent-0 text-center text-cinnabar-dark mt-3 font-semibold">Конда́к 4.</p>
        <p class="gprayer-cap">Бу́рю вну́трь име́я помышле́ний сумни́тельных, целому́дренный Ио́сиф смяте́ся, к Тебе́
            зря́ небра́чней, и бракоокра́дованную помышля́я, Непоро́чная; уве́дев же Твое́ зача́тие от Ду́ха Свя́та,
            рече́: Аллилу́иа.</p>
        <p class="indent-0 text-center text-cinnabar-dark mt-3 font-semibold">И́кос 4.</p>
        <p class="gprayer-cap">Слы́шаша па́стырие А́нгелов пою́щих плотско́е Христо́во прише́ствие, и те́кше я́ко к
            Па́стырю ви́дят Сего́ я́ко а́гнца непоро́чна, во чре́ве Мари́ине упа́сшася, Ю́же пою́ще ре́ша:</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, А́гнца и Па́стыря
            Ма́ти; ра́дуйся, дво́ре слове́сных ове́ц.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, неви́димых враго́в
            муче́ние; ра́дуйся, ра́йских две́рей отверзе́ние.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, я́ко небе́сная
            сра́дуются земны́м; ра́дуйся, я́ко земна́я сликовству́ют небе́сным.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, апо́столов немо́лчная
            уста́; ра́дуйся, страстоте́рпцев непобеди́мая де́рзосте.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, тве́рдое ве́ры
            утвержде́ние; ра́дуйся, све́тлое благода́ти позна́ние.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, Е́юже обнажи́ся а́д;
            ра́дуйся, Е́юже облеко́хомся сла́вою.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, Неве́сто
            Неневе́стная.</p>
        <p class="indent-0 text-center text-cinnabar-dark mt-3 font-semibold">Конда́к 5.</p>
        <p class="gprayer-cap">Боготе́чную звезду́ узре́вше волсви́, тоя́ после́доваша зари́, и я́ко свети́льник
            держа́ще ю́, то́ю испыта́ху кре́пкаго Царя́, и дости́гше Непостижи́маго, возра́довашася, Ему́ вопию́ще:
            Аллилу́иа.</p>
        <p class="indent-0 text-center text-cinnabar-dark mt-3 font-semibold">И́кос 5.</p>
        <p class="gprayer-cap">Ви́деша о́троцы халде́йстии на руку́ Деви́чу Созда́вшаго рука́ми челове́ки, и Влады́ку
            разумева́юще Его́, а́ще и ра́бий прия́т зра́к, потща́шася дарми́ послужи́ти Ему́, и возопи́ти
            Благослове́нней:</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, Звезды́ незаходи́мыя
            Ма́ти; ра́дуйся, заре́ та́инственнаго дне́.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, пре́лести пе́щь
            угаси́вшая; ра́дуйся, Тро́ицы таи́нники просвеща́ющая.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, мучи́теля
            безчелове́чнаго измета́ющая от нача́льства; ра́дуйся, Го́спода Человеколю́бца показа́вшая Христа́.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, ва́рварскаго
            избавля́ющая служе́ния; ра́дуйся, тиме́ния изыма́ющая де́л.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, огня́ поклоне́ние
            угаси́вшая; ра́дуйся, пла́мене страсте́й изменя́ющая.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, ве́рных наста́внице
            целому́дрия; ра́дуйся, все́х родо́в весе́лие.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, Неве́сто
            Неневе́стная.</p>
        <p class="indent-0 text-center text-cinnabar-dark mt-3 font-semibold">Конда́к 6.</p>
        <p class="gprayer-cap">Пропове́дницы богоно́снии, бы́вше волсви́, возврати́шася в Вавило́н, сконча́вше Твое́
            проро́чество, и пропове́давше Тя́ Христа́ все́м, оста́виша И́рода я́ко буесло́вна, не ве́дуща пе́ти:
            Аллилу́иа.</p>
        <p class="indent-0 text-center text-cinnabar-dark mt-3 font-semibold">И́кос 6.</p>
        <p class="gprayer-cap">Возсия́вый во Еги́пте просвеще́ние и́стины, отгна́л еси́ лжи́ тьму́: и́доли бо его́,
            Спа́се, не терпя́ще Твоея́ кре́пости, падо́ша, си́х же изба́вльшиися вопия́ху к Богоро́дице:</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, исправле́ние
            челове́ков; ра́дуйся, низпаде́ние бесо́в.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, пре́лести держа́ву
            попра́вшая; ра́дуйся, и́дольскую ле́сть обличи́вшая.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, мо́ре, потопи́вшее
            фарао́на мы́сленнаго; ра́дуйся, ка́меню, напои́вший жа́ждущия жи́зни.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, о́гненный сто́лпе,
            наставля́яй су́щия во тьме́; ра́дуйся, покро́ве ми́ру, ши́рший о́блака.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, пи́ще, ма́нны
            прие́мнице; ра́дуйся, сла́дости святы́я служи́тельнице.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, земле́ обетова́ния;
            ра́дуйся, из нея́же тече́т ме́д и млеко́.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, Неве́сто
            Неневе́стная.</p>
        <p class="indent-0 text-center text-cinnabar-dark mt-3 font-semibold">Конда́к 7.</p>
        <p class="gprayer-cap">Хотя́щу Симео́ну от ны́нешняго ве́ка преста́витися преле́стнаго, вда́лся еси́ я́ко
            младе́нец тому́, но позна́лся еси́ ему́ и Бо́г соверше́нный. Те́мже удиви́ся Твое́й неизрече́нней
            прему́дрости, зовы́й: Аллилу́иа.</p>
        <p class="indent-0 text-center text-cinnabar-dark mt-3 font-semibold">И́кос 7.</p>
        <p class="gprayer-cap">Но́вую показа́ тва́рь, я́влься Зижди́тель на́м от Него́ бы́вшим, из безсе́менныя прозя́б
            утро́бы, и сохрани́в Ю́, я́коже бе́, нетле́нну, да чу́до ви́дяще, воспои́м Ю́, вопию́ще:</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, цве́те нетле́ния;
            ра́дуйся, ве́нче воздержа́ния.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, воскресе́ния о́браз
            облиста́ющая; ра́дуйся, а́нгельское житие́ явля́ющая.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, дре́во
            светлоплодови́тое, от него́же пита́ются ве́рнии; ра́дуйся, дре́во благосенноли́ственное, и́мже покрыва́ются
            мно́зи.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, во чре́ве нося́щая
            Изба́вителя плене́нным; ра́дуйся, ро́ждшая Наста́вника заблу́ждшим.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, Судии́ пра́веднаго
            умоле́ние; ра́дуйся, мно́гих согреше́ний проще́ние.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, оде́ждо наги́х
            дерзнове́ния; ра́дуйся, любы́, вся́кое жела́ние побежда́ющая.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, Неве́сто
            Неневе́стная.</p>
        <p class="indent-0 text-center text-cinnabar-dark mt-3 font-semibold">Конда́к 8.</p>
        <p class="gprayer-cap">Стра́нное рождество́ ви́девше, устрани́мся ми́ра, у́м на небеса́ прело́жше: сего́ бо
            ра́ди высо́кий Бо́г на земли́ яви́ся смире́нный челове́к, хотя́й привлещи́ к высоте́ Тому́ вопию́щия:
            Аллилу́иа.</p>
        <p class="indent-0 text-center text-cinnabar-dark mt-3 font-semibold">И́кос 8.</p>
        <p class="gprayer-cap">Ве́сь бе́ в ни́жних и вы́шних ника́коже отступи́ неопи́санное Сло́во: снизхожде́ние бо
            Боже́ственное, не прехожде́ние же ме́стное бы́сть, и рождество́ от Де́вы Богоприя́тныя, слы́шащия сия́:</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, Бо́га невмести́маго
            вмести́лище; ра́дуйся, честна́го та́инства две́ри.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, неве́рных
            сумни́тельное слы́шание; ра́дуйся, ве́рных изве́стная похвало́.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, колесни́це пресвята́я
            Су́щаго на Херуви́мех; ра́дуйся, селе́ние пресла́вное Су́щаго на Серафи́мех.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, проти́вная в то́жде
            собра́вшая; ра́дуйся, де́вство и рождество́ сочета́вшая.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, Е́юже разреши́ся
            преступле́ние; ра́дуйся, Е́юже отве́рзеся ра́й.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, ключу́ Ца́рствия
            Христо́ва; ра́дуйся, наде́ждо бла́г ве́чных.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, Неве́сто
            Неневе́стная.</p>
        <p class="indent-0 text-center text-cinnabar-dark mt-3 font-semibold">Конда́к 9.</p>
        <p class="gprayer-cap">Вся́кое естество́ а́нгельское удиви́ся вели́кому Твоего́ вочелове́чения де́лу;
            непристу́пнаго бо я́ко Бо́га, зря́ше все́м присту́пнаго Челове́ка, на́м у́бо спребыва́юща, слы́шаща же от
            все́х: Аллилу́иа.</p>
        <p class="indent-0 text-center text-cinnabar-dark mt-3 font-semibold">И́кос 9.</p>
        <p class="gprayer-cap">Вети́я многовеща́нныя, я́ко ры́бы безгла́сныя ви́дим о Тебе́, Богоро́дице, недоумева́ют
            бо глаго́лати, е́же ка́ко и Де́ва пребыва́еши, и роди́ти возмогла́ еси́. Мы́ же, та́инству дивя́щеся, ве́рно
            вопие́м:</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, прему́дрости Бо́жия
            прия́телище, ра́дуйся, промышле́ния Его́ сокро́вище.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, любому́дрыя нему́дрыя
            явля́ющая; ра́дуйся, хитрослове́сныя безслове́сныя облича́ющая.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, я́ко обуя́ша лю́тии
            взыска́теле; ра́дуйся, я́ко увядо́ша баснотво́рцы.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, афине́йская плете́ния
            растерза́ющая; ра́дуйся, ры́барския мре́жи исполня́ющая.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, из глубины́
            неве́дения извлача́ющая; ра́дуйся, мно́ги в ра́зуме просвеща́ющая.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, кораблю́ хотя́щих
            спасти́ся; ра́дуйся, приста́нище жите́йских пла́ваний.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, Неве́сто
            Неневе́стная.</p>
        <p class="indent-0 text-center text-cinnabar-dark mt-3 font-semibold">Конда́к 10.</p>
        <p class="gprayer-cap">Спасти́ хотя́ ми́р, И́же все́х Украси́тель, к сему́ самообетова́н прии́де, и Па́стырь
            сы́й, я́ко Бо́г, на́с ра́ди яви́ся по на́м челове́к: подо́бным бо подо́бное призва́в, я́ко Бо́г слы́шит:
            Аллилу́иа.</p>
        <p class="indent-0 text-center text-cinnabar-dark mt-3 font-semibold">И́кос 10.</p>
        <p class="gprayer-cap">Стена́ еси́ де́вам, Богоро́дице Де́во, и все́м к Тебе́ прибега́ющим: и́бо небесе́ и
            земли́ Творе́ц устро́и Тя́, Пречи́стая, все́лься во утро́бе Твое́й, и вся́ приглаша́ти Тебе́ научи́в:</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, сто́лпе де́вства;
            ра́дуйся, две́рь спасе́ния.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, нача́льнице
            мы́сленнаго назда́ния; ра́дуйся, пода́тельнице Боже́ственныя бла́гости.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, Ты́ бо обнови́ла еси́
            зача́тыя сту́дно; ра́дуйся, Ты́ бо наказа́ла еси́ окра́денныя умо́м.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, тли́теля смы́слов
            упражня́ющая; ра́дуйся, Се́ятеля чистоты́ ро́ждшая.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, черто́же
            безсе́меннаго уневе́щения; ра́дуйся, ве́рных Го́сподеви сочета́вшая.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, до́брая
            младопита́тельнице де́вам; ра́дуйся, невестокраси́тельнице ду́ш святы́х.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, Неве́сто
            Неневе́стная.</p>
        <p class="indent-0 text-center text-cinnabar-dark mt-3 font-semibold">Конда́к 11.</p>
        <p class="gprayer-cap">Пе́ние вся́кое побежда́ется, спростре́тися тща́щееся ко мно́жеству мно́гих щедро́т
            Твои́х: равночи́сленныя бо песка́ пе́сни а́ще прино́сим Ти́, Царю́ Святы́й, ничто́же соверша́ем досто́йно,
            я́же да́л еси́ на́м, Тебе́ вопию́щим: Аллилу́иа.</p>
        <p class="indent-0 text-center text-cinnabar-dark mt-3 font-semibold">И́кос 11.</p>
        <p class="gprayer-cap">Светоприе́мную свещу́, су́щим во тьме́ я́вльшуюся, зри́м Святу́ю Де́ву, невеще́ственный
            бо вжига́ющи о́гнь, наставля́ет к ра́зуму Боже́ственному вся́, заре́ю у́м просвеща́ющая, зва́нием же
            почита́емая, си́ми:</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, луче́ у́мнаго
            Со́лнца; ра́дуйся, свети́ло незаходи́маго Све́та.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, мо́лние, ду́ши
            просвеща́ющая; ра́дуйся, я́ко гро́м враги́ устраша́ющая.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, я́ко многосве́тлое
            возсиява́еши просвеще́ние; ра́дуйся, я́ко многотеку́щую источа́еши реку́.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, купе́ли живопису́ющая
            о́браз; ра́дуйся, грехо́вную отъе́млющая скве́рну.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, ба́не, омыва́ющая
            со́весть; ра́дуйся, ча́ше, че́рплющая ра́дость.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, обоня́ние Христо́ва
            благоуха́ния; ра́дуйся, животе́ та́йнаго весе́лия.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, Неве́сто
            Неневе́стная.</p>
        <p class="indent-0 text-center text-cinnabar-dark mt-3 font-semibold">Конда́к 12.</p>
        <p class="gprayer-cap">Благода́ть да́ти восхоте́в, долго́в дре́вних, все́х долго́в Реши́тель челове́ком, прии́де
            Собо́ю ко отше́дшим Того́ благода́ти, и раздра́в рукописа́ние, слы́шит от все́х си́це: Аллилу́иа.</p>
        <p class="indent-0 text-center text-cinnabar-dark mt-3 font-semibold">И́кос 12.</p>
        <p class="gprayer-cap">Пою́ще Твое́ Рождество́, хва́лим Тя́ вси́, я́ко одушевле́нный хра́м, Богоро́дице: во
            Твое́й бо всели́вся утро́бе содержа́й вся́ руко́ю Госпо́дь, освяти́, просла́ви и научи́ вопи́ти Тебе́ все́х:
        </p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, селе́ние Бо́га и
            Сло́ва; ра́дуйся, свята́я святы́х бо́льшая.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, ковче́же,
            позлаще́нный Ду́хом; ра́дуйся, сокро́вище живота́ неистощи́мое.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, честны́й ве́нче
            люде́й благочести́вых; ра́дуйся, честна́я похвало́ иере́ев благогове́йных.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, це́ркве
            непоколеби́мый сто́лпе; ра́дуйся, Ца́рствия неруши́мая стено́.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, Е́юже воздви́жутся
            побе́ды; ра́дуйся, Е́юже низпа́дают врази́.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, те́ла моего́
            врачева́ние; ра́дуйся, души́ моея́ спасе́ние.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, Неве́сто
            Неневе́стная.</p>
        <p class="indent-0 text-center text-cinnabar-dark mt-3 font-semibold">Конда́к 13.</p>
        <p class="gprayer-cap">О, Всепе́тая Ма́ти, ро́ждшая все́х святы́х Святе́йшее Сло́во! Ны́нешнее прие́мши
            приноше́ние, от вся́кия изба́ви напа́сти все́х, и бу́дущия изми́ му́ки, о Тебе́ вопию́щих: Аллилу́иа,
            аллилу́иа, аллилу́иа.</p>
        <p class="comment">Этот конда́к читается трижды, затем и́кос 1-й и конда́к 1-й.</p>
        <p class="indent-0 text-center text-cinnabar-dark mt-3 font-semibold">И́кос 1.</p>
        <p class="gprayer-cap">А́нгел предста́тель с Небесе́ по́слан бы́сть рещи́ Богоро́дице: ра́дуйся, и со
            безпло́тным гла́сом воплоща́ема Тя́ зря́, Го́споди, ужаса́шеся и стоя́ше, зовы́й к Не́й такова́я:</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, Е́юже ра́дость
            возсия́ет; ра́дуйся, Е́юже кля́тва исче́знет.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, па́дшаго Ада́ма
            воззва́ние; ра́дуйся, сле́з Е́виных избавле́ние.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, высото́
            неудобовосходи́мая челове́ческими по́мыслы; ра́дуйся, глубино́ неудобозри́мая и а́нгельскима очи́ма.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, я́ко еси́ Царе́во
            седа́лище; ра́дуйся, я́ко но́сиши Нося́щаго вся́.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, Звездо́, явля́ющая
            Со́лнце; ра́дуйся, утро́бо Боже́ственнаго воплоще́ния.</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, Е́юже обновля́ется
            тва́рь; ра́дуйся, Е́юже покланя́емся Творцу́. </p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, Неве́сто
            Неневе́стная.</p>
        <p class="indent-0 text-center text-cinnabar-dark mt-3 font-semibold">Конда́к 1.</p>
        <p class="gprayer-cap">Взбра́нной Воево́де победи́тельная, я́ко изба́вльшеся от злы́х, благода́рственная
            воспису́ем Ти́ раби́ Твои́, Богоро́дице; но я́ко иму́щая держа́ву непобеди́мую, от вся́ких на́с бе́д
            свободи́, да зове́м Ти́:</p>
        <p class="first-letter:font-bold first-letter:text-cinnabar-dark indent-10 my-2">Ра́дуйся, Неве́сто
            Неневе́стная.</p>
        <p class="indent-0 text-center text-cinnabar-dark mt-3 font-semibold">Моли́тва.</p>
        <p class="gprayer-cap">Пресвята́я Влады́чице моя́ Богоро́дице, святы́ми Твои́ми и всеси́льными мольба́ми,
            отжени́ от мене́, смире́ннаго и окая́ннаго раба́ твоего́, уны́ние, забве́ние, неразу́мие, нераде́ние, и вся́
            скве́рная, лука́вая и ху́льная помышле́ния от окая́ннаго моего́ се́рдца и́ от помраче́ннаго ума́ моего́, и
            погаси́ пла́мень страсте́й мои́х, я́ко ни́щь е́смь и окая́нен: и изба́ви мя́ от мно́гих и́ лю́тых
            воспомина́ний и предприя́тий, и от все́х де́йств злы́х свободи́ мя: я́ко благослове́нна еси́ от все́х
            родо́в, и сла́вится Пречестно́е и́мя Твое́ во ве́ки веко́в. Ами́нь.</p>
        </div>
</body>

</html>