<!DOCTYPE html>
<html lang="ru">

<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Document</title>
    <style>
        h3,
        h4 {
            margin-top: 1.5em !important;
            margin-bottom: .25em !important;
        }

        p {
            margin-top: 0;
        }

        .main {
            padding: 0em .3em;
            font-size: 1.15em;
            line-height: 1.3em;
        }

        .head2 {
            font-weight: bold;
        }

        .irmos {
            font-style: italic;
        }
    </style>
</head>

<body>
    <div class="main">
        <p class="indent-0 text-center text-cinnabar-dark mt-3 font-semibold">Конда́к 1.</p>
        <p class="gprayer-cap">Возбра́нный Воево́до и Го́споди, а́да победи́телю, я́ко изба́влься от ве́чныя сме́рти,
            похва́льная воспису́ю Ти́, созда́ние и ра́б Тво́й; но, я́ко име́яй милосе́рдие неизрече́нное, от вся́ких мя́
            бе́д свободи́, зову́ща:</p>
        <p class="first-letter:font-bold first-letter:text-cinnabar-dark indent-10 my-2">Иису́се, Сы́не Бо́жий, поми́луй
            мя́.</p>
        <p class="indent-0 text-center text-cinnabar-dark mt-3 font-semibold">И́кос 1.</p>
        <p class="gprayer-cap">А́нгелов Тво́рче и Го́споди си́л, отве́рзи ми́ недоуме́нный у́м и язы́к на похвалу́
            пречи́стаго Твоего́ и́мене, я́коже глухо́му и гугни́вому дре́вле слу́х и язы́к отве́рзл еси́, и, глаго́лаше
            зовы́й такова́я:</p>
        <p class="first-letter:font-bold first-letter:text-cinnabar-dark indent-10 my-2">Иису́се пречу́дный, а́нгелов
            удивле́ние; Иису́се преси́льный, прароди́телей избавле́ние.</p>
        <p class="first-letter:font-bold first-letter:text-cinnabar-dark indent-10 my-2">Иису́се пресла́дкий,
            патриа́рхов велича́ние; Иису́се пресла́вный, царе́й укрепле́ние.</p>
        <p class="first-letter:font-bold first-letter:text-cinnabar-dark indent-10 my-2">Иису́се прелюби́мый, проро́ков
            исполне́ние; Иису́се преди́вный, му́чеников кре́посте.</p>
        <p class="first-letter:font-bold first-letter:text-cinnabar-dark indent-10 my-2">Иису́се прети́хий, мона́хов
            ра́досте; Иису́се преми́лостивый, пресви́теров сла́досте.</p>
        <p class="first-letter:font-bold first-letter:text-cinnabar-dark indent-10 my-2">Иису́се премилосе́рдый,
            по́стников воздержа́ние; Иису́се пресла́достный, преподо́бных ра́дование.</p>
        <p class="first-letter:font-bold first-letter:text-cinnabar-dark indent-10 my-2">Иису́се пречестны́й,
            де́вственных целому́дрие; Иису́се предве́чный, гре́шников спасе́ние.</p>
        <p class="first-letter:font-bold first-letter:text-cinnabar-dark indent-10 my-2">Иису́се, Сы́не Бо́жий, поми́луй
            мя́.</p>
        <p class="indent-0 text-center text-cinnabar-dark mt-3 font-semibold">Конда́к 2.</p>
        <p class="gprayer-cap">Ви́дя вдови́цу зе́льне пла́чущу, Го́споди, я́коже бо тогда́ умилосе́рдився, сы́на ея́ на
            погребе́ние несо́ма воскреси́л еси́; си́це и о мне́ умилосе́рдися, Человеколю́бче, и грехми́ умерщвле́нную
            мою́ ду́шу воскреси́, зову́щую: Аллилу́иа.</p>
        <p class="indent-0 text-center text-cinnabar-dark mt-3 font-semibold">И́кос 2.</p>
        <p class="gprayer-cap">Ра́зум неуразуме́нный разуме́ти Фили́пп ища́, Го́споди, покажи́ на́м Отца́, глаго́лаше;
            Ты́ же к нему́: толи́кое вре́мя сы́й со Мно́ю, не позна́л ли еси́, я́ко Оте́ц во Мне́, и А́з во Отце́ е́смь?
            Те́мже, Неизсле́дованне, со стра́хом зову́ Ти́:</p>
        <p class="first-letter:font-bold first-letter:text-cinnabar-dark indent-10 my-2">Иису́се, Бо́же предве́чный;
            Иису́се, Царю́ преси́льный.</p>
        <p class="first-letter:font-bold first-letter:text-cinnabar-dark indent-10 my-2">Иису́се, Влады́ко
            долготерпели́вый; Иису́се, Спа́се преми́лостивый.</p>
        <p class="first-letter:font-bold first-letter:text-cinnabar-dark indent-10 my-2">Иису́се, храни́телю мо́й
            преблаги́й; Иису́се, очи́сти грехи́ моя́.</p>
        <p class="first-letter:font-bold first-letter:text-cinnabar-dark indent-10 my-2">Иису́се, отыми́ беззако́ния
            моя́; Иису́се, отпусти́ непра́вды моя́.</p>
        <p class="first-letter:font-bold first-letter:text-cinnabar-dark indent-10 my-2">Иису́се, наде́ждо моя́, не
            оста́ви мене́; Иису́се, помо́щниче мо́й, не отри́ни мене́.</p>
        <p class="first-letter:font-bold first-letter:text-cinnabar-dark indent-10 my-2">Иису́се, Созда́телю мо́й, не
            забу́ди мене́; Иису́се, Па́стырю мо́й, не погуби́ мене́.</p>
        <p class="first-letter:font-bold first-letter:text-cinnabar-dark indent-10 my-2">Иису́се, Сы́не Бо́жий, поми́луй
            мя́.</p>
        <p class="indent-0 text-center text-cinnabar-dark mt-3 font-semibold">Конда́к 3.</p>
        <p class="gprayer-cap">Си́лою свы́ше апо́столы облеки́й, Иису́се, во Иерусали́ме седя́щия, облецы́ и мене́,
            обнаже́ннаго от вся́каго благотворе́ния, теплото́ю Ду́ха Свята́го Твоего́ и да́ждь ми́ с любо́вию пе́ти
            Тебе́: Аллилу́иа.</p>
        <p class="indent-0 text-center text-cinnabar-dark mt-3 font-semibold">И́кос 3.</p>
        <p class="gprayer-cap">Име́яй бога́тство милосе́рдия, мытари́ и гре́шники, и неве́рныя призва́л еси́, Иису́се;
            не пре́зри и мене́ ны́не, подо́бнаго и́м, но, я́ко многоце́нное ми́ро, приими́ пе́снь сию́:</p>
        <p class="first-letter:font-bold first-letter:text-cinnabar-dark indent-10 my-2">Иису́се, си́ло непобеди́мая;
            Иису́се, ми́лосте безконе́чная.</p>
        <p class="first-letter:font-bold first-letter:text-cinnabar-dark indent-10 my-2">Иису́се, красото́ пресве́тлая;
            Иису́се, любы́ неизрече́нная.</p>
        <p class="first-letter:font-bold first-letter:text-cinnabar-dark indent-10 my-2">Иису́се, Сы́не Бо́га Жива́го;
            Иису́се, поми́луй мя́ гре́шнаго.</p>
        <p class="first-letter:font-bold first-letter:text-cinnabar-dark indent-10 my-2">Иису́се, услы́ши мя́ в
            беззако́ниих зача́таго; Иису́се, очи́сти мя́ во гресе́х рожде́ннаго.</p>
        <p class="first-letter:font-bold first-letter:text-cinnabar-dark indent-10 my-2">Иису́се, научи́ мя́
            непотре́бнаго; Иису́се, освети́ мя́ те́мнаго.</p>
        <p class="first-letter:font-bold first-letter:text-cinnabar-dark indent-10 my-2">Иису́се, очи́сти мя́
            скве́рнаго; Иису́се, возведи́ мя́ блу́днаго.</p>
        <p class="first-letter:font-bold first-letter:text-cinnabar-dark indent-10 my-2">Иису́се, Сы́не Бо́жий, поми́луй
            мя́.</p>
        <p class="indent-0 text-center text-cinnabar-dark mt-3 font-semibold">Конда́к 4.</p>
        <p class="gprayer-cap">Бу́рю вну́трь име́яй помышле́ний сумни́тельных, Пе́тр утопа́ше; узре́в же во пло́ти Тя́
            су́ща, Иису́се, и по вода́м ходя́ща, позна́ Тя́ Бо́га и́стиннаго и, ру́ку спасе́ния получи́в, рече́:
            Аллилу́иа.</p>
        <p class="indent-0 text-center text-cinnabar-dark mt-3 font-semibold">И́кос 4.</p>
        <p class="gprayer-cap">Слы́ша слепы́й мимоходя́ща Тя́, Го́споди, путе́м вопия́ше: Иису́се, Сы́не Дави́дов,
            поми́луй мя́! И, призва́в, отве́рзл еси́ о́чи его́. Просвети́ у́бо ми́лостию Твое́ю о́чи мы́сленныя се́рдца
            и мене́, вопию́ща Ти́ и глаго́люща:</p>
        <p class="first-letter:font-bold first-letter:text-cinnabar-dark indent-10 my-2">Иису́се, вы́шних Созда́телю;
            Иису́се, ни́жних Искупи́телю.</p>
        <p class="first-letter:font-bold first-letter:text-cinnabar-dark indent-10 my-2">Иису́се, преиспо́дних
            потреби́телю; Иису́се, всея́ тва́ри украси́телю.</p>
        <p class="first-letter:font-bold first-letter:text-cinnabar-dark indent-10 my-2">Иису́се, души́ моея́
            уте́шителю; Иису́се, ума́ моего́ просвети́телю.</p>
        <p class="first-letter:font-bold first-letter:text-cinnabar-dark indent-10 my-2">Иису́се, се́рдца моего́
            весе́лие; Иису́се, те́ла моего́ здра́вие.</p>
        <p class="first-letter:font-bold first-letter:text-cinnabar-dark indent-10 my-2">Иису́се, Спа́се мо́й, спаси́
            мя́; Иису́се, све́те мо́й, просвети́ мя́.</p>
        <p class="first-letter:font-bold first-letter:text-cinnabar-dark indent-10 my-2">Иису́се, му́ки вся́кия изба́ви
            мя́; Иису́се, спаси́ мя́, недосто́йнаго.</p>
        <p class="first-letter:font-bold first-letter:text-cinnabar-dark indent-10 my-2">Иису́се, Сы́не Бо́жий, поми́луй
            мя́.</p>
        <p class="indent-0 text-center text-cinnabar-dark mt-3 font-semibold">Конда́к 5.</p>
        <p class="gprayer-cap">Богото́чною Кро́вию я́коже искупи́л еси́ на́с дре́вле от зако́нныя кля́твы, Иису́се,
            си́це изми́ на́с от се́ти, е́юже зми́й запя́т ны́ страстьми́ плотски́ми, и блу́дным наважде́нием, и злы́м
            уны́нием, вопию́щия Ти́: Аллилу́иа.</p>
        <p class="indent-0 text-center text-cinnabar-dark mt-3 font-semibold">И́кос 5.</p>
        <p class="gprayer-cap">Ви́девше о́троцы евре́йстии во о́бразе челове́честем Созда́вшаго руко́ю челове́ка, и
            Влады́ку разуме́вше Его́, потща́шася ве́твьми угоди́ти Ему́, оса́нна вопию́ще. Мы́ же пе́снь прино́сим Ти́,
            глаго́люще:</p>
        <p class="first-letter:font-bold first-letter:text-cinnabar-dark indent-10 my-2">Иису́се, Бо́же и́стинный;
            Иису́се, Сы́не Дави́дов.</p>
        <p class="first-letter:font-bold first-letter:text-cinnabar-dark indent-10 my-2">Иису́се, Царю́ пресла́вный;
            Иису́се, А́гнче непоро́чный.</p>
        <p class="first-letter:font-bold first-letter:text-cinnabar-dark indent-10 my-2">Иису́се, Па́стырю преди́вный;
            Иису́се, храни́телю во мла́дости мое́й.</p>
        <p class="first-letter:font-bold first-letter:text-cinnabar-dark indent-10 my-2">Иису́се, корми́телю во ю́ности
            мое́й; Иису́се, похвало́ в ста́рости мое́й.</p>
        <p class="first-letter:font-bold first-letter:text-cinnabar-dark indent-10 my-2">Иису́се, наде́ждо в сме́рти
            мое́й; Иису́се, животе́ по сме́рти мое́й.</p>
        <p class="first-letter:font-bold first-letter:text-cinnabar-dark indent-10 my-2">Иису́се, утеше́ние мое́ на
            суде́ Твое́м; Иису́се, жела́ние мое́, не посрами́ мене́ тогда́.</p>
        <p class="first-letter:font-bold first-letter:text-cinnabar-dark indent-10 my-2">Иису́се, Сы́не Бо́жий, поми́луй
            мя́.</p>
        <p class="indent-0 text-center text-cinnabar-dark mt-3 font-semibold">Конда́к 6.</p>
        <p class="gprayer-cap">Пропове́дник богоно́сных веща́ние и глаго́лы исполня́я, Иису́се, на земли́ я́влься и с
            челове́ки Невмести́мый пожи́л еси́, и боле́зни на́ша подъя́л еси́, отню́дуже ра́нами Твои́ми мы́ исцеле́вше,
            пе́ти навыко́хом: Аллилу́иа.</p>
        <p class="indent-0 text-center text-cinnabar-dark mt-3 font-semibold">И́кос 6.</p>
        <p class="gprayer-cap">Возсия́ вселе́нней просвеще́ние и́стины Твоея́, и отгна́ся ле́сть бесо́вская: и́доли бо,
            Спа́се на́ш, не терпя́ще Твоея́ кре́пости, падо́ша. Мы́ же, спасе́ние получи́вше, вопие́м Ти́:</p>
        <p class="first-letter:font-bold first-letter:text-cinnabar-dark indent-10 my-2">Иису́се, и́стино, ле́сть
            отгоня́щая; Иису́се, све́те, превы́шший все́х све́тлостей.</p>
        <p class="first-letter:font-bold first-letter:text-cinnabar-dark indent-10 my-2">Иису́се, Царю́, премога́яй
            все́х кре́пости; Иису́се, Бо́же, пребыва́яй в ми́лости.</p>
        <p class="first-letter:font-bold first-letter:text-cinnabar-dark indent-10 my-2">Иису́се, Хле́бе Живо́тный,
            насы́ти мя́ а́лчущаго; Иису́се, исто́чниче ра́зума, напо́й мя́ жа́ждущаго.</p>
        <p class="first-letter:font-bold first-letter:text-cinnabar-dark indent-10 my-2">Иису́се, оде́ждо весе́лия,
            оде́й мя́ тле́ннаго; Иису́се, покро́ве ра́дости, покры́й мя́ недосто́йнаго.</p>
        <p class="first-letter:font-bold first-letter:text-cinnabar-dark indent-10 my-2">Иису́се, пода́телю прося́щим,
            да́ждь ми́ пла́ч за грехи́ моя́; Иису́се, обре́тение и́щущих, обря́щи ду́шу мою́.</p>
        <p class="first-letter:font-bold first-letter:text-cinnabar-dark indent-10 my-2">Иису́се, отве́рзителю
            толку́щим, отве́рзи се́рдце мое́ окая́нное; Иису́се, Искупи́телю гре́шных, очи́сти беззако́ния моя́.</p>
        <p class="first-letter:font-bold first-letter:text-cinnabar-dark indent-10 my-2">Иису́се, Сы́не Бо́жий, поми́луй
            мя́.</p>
        <p class="indent-0 text-center text-cinnabar-dark mt-3 font-semibold">Конда́к 7.</p>
        <p class="gprayer-cap">Хотя́ сокрове́нную та́йну от ве́ка откры́ти, я́ко овча́ на заколе́ние веде́н бы́л еси́,
            Иису́се, и я́ко а́гнец пря́мо стригу́щаго его́ безгла́сен, и я́ко Бо́г из ме́ртвых воскре́сл еси́, и со
            сла́вою на небеса́ возне́слся еси́, и на́с совоздви́гл еси́, зову́щих: Аллилу́иа.</p>
        <p class="indent-0 text-center text-cinnabar-dark mt-3 font-semibold">И́кос 7.</p>
        <p class="gprayer-cap">Ди́вную показа́ тва́рь, явле́йся Творе́ц на́м: без се́мене от Де́вы воплоти́ся, из
            гро́ба, печа́ти не руши́в, воскре́се, и ко апо́столом, две́рем затворе́нным, с пло́тию вни́де. Те́мже
            чудя́щеся, воспои́м:</p>
        <p class="first-letter:font-bold first-letter:text-cinnabar-dark indent-10 my-2">Иису́се, Сло́ве необыме́нный;
            Иису́се, Сло́ве несогляда́емый.</p>
        <p class="first-letter:font-bold first-letter:text-cinnabar-dark indent-10 my-2">Иису́се, си́ло непостижи́мая;
            Иису́се, му́дросте недомы́слимая.</p>
        <p class="first-letter:font-bold first-letter:text-cinnabar-dark indent-10 my-2">Иису́се, Божество́
            неопи́санное; Иису́се, госпо́дство неисче́тное.</p>
        <p class="first-letter:font-bold first-letter:text-cinnabar-dark indent-10 my-2">Иису́се, ца́рство непобеди́мое;
            Иису́се, влады́чество безконе́чное.</p>
        <p class="first-letter:font-bold first-letter:text-cinnabar-dark indent-10 my-2">Иису́се, кре́посте высоча́йшая;
            Иису́се, вла́сте ве́чная.</p>
        <p class="first-letter:font-bold first-letter:text-cinnabar-dark indent-10 my-2">Иису́се, Тво́рче мо́й, уще́дри
            мя́; Иису́се, Спа́се мо́й, спаси́ мя́.</p>
        <p class="first-letter:font-bold first-letter:text-cinnabar-dark indent-10 my-2">Иису́се, Сы́не Бо́жий, поми́луй
            мя́.</p>
        <p class="indent-0 text-center text-cinnabar-dark mt-3 font-semibold">Конда́к 8.</p>
        <p class="gprayer-cap">Стра́нно Бо́га вочелове́чшася ви́дяще, устрани́мся су́етнаго ми́ра и у́м на Боже́ственная
            возложи́м. Сего́ бо ра́ди Бо́г на зе́млю сни́де, да на́с на небеса́ возведе́т, вопию́щих Ему́: Аллилу́иа.
        </p>
        <p class="indent-0 text-center text-cinnabar-dark mt-3 font-semibold">И́кос 8.</p>
        <p class="gprayer-cap">Ве́сь бе́ в ни́жних, и вы́шних ника́коже отступи́ Неисче́тный, егда́ во́лею на́с ра́ди
            пострада́, и сме́ртию Свое́ю на́шу сме́рть умертви́, и воскресе́нием живо́т дарова́ пою́щим:</p>
        <p class="first-letter:font-bold first-letter:text-cinnabar-dark indent-10 my-2">Иису́се, сла́досте серде́чная;
            Иису́се, кре́посте теле́сная.</p>
        <p class="first-letter:font-bold first-letter:text-cinnabar-dark indent-10 my-2">Иису́се, све́тлосте душе́вная;
            Иису́се, быстрото́ у́мная.</p>
        <p class="first-letter:font-bold first-letter:text-cinnabar-dark indent-10 my-2">Иису́се, ра́досте со́вестная;
            Иису́се, наде́ждо изве́стная.</p>
        <p class="first-letter:font-bold first-letter:text-cinnabar-dark indent-10 my-2">Иису́се, па́мяте предве́чная;
            Иису́се, похвало́ высо́кая.</p>
        <p class="first-letter:font-bold first-letter:text-cinnabar-dark indent-10 my-2">Иису́се, сла́во моя́
            превознесе́нная; Иису́се, жела́ние мое́, не отри́ни мене́.</p>
        <p class="first-letter:font-bold first-letter:text-cinnabar-dark indent-10 my-2">Иису́се, Па́стырю мо́й, взыщи́
            мене́; Иису́се, Спа́се мо́й, спаси́ мене́.</p>
        <p class="first-letter:font-bold first-letter:text-cinnabar-dark indent-10 my-2">Иису́се, Сы́не Бо́жий, поми́луй
            мя́.</p>
        <p class="indent-0 text-center text-cinnabar-dark mt-3 font-semibold">Конда́к 9.</p>
        <p class="gprayer-cap">Все́ естество́ а́нгельское безпреста́ни сла́вит пресвято́е и́мя Твое́, Иису́се, на
            небеси́: Свя́т, Свя́т, Свя́т, вопию́ще; мы́ же, гре́шнии на земли́ бре́нными устна́ми вопие́м: Аллилу́иа.
        </p>
        <p class="indent-0 text-center text-cinnabar-dark mt-3 font-semibold">И́кос 9.</p>
        <p class="gprayer-cap">Вети́я многовеща́нныя я́коже ры́бы безгла́сныя ви́дим о Тебе́, Иису́се, Спа́се на́ш:
            недоуме́ют бо глаго́лати, ка́ко Бо́г непрело́жный и челове́к соверше́нный пребыва́еши? Мы́ же та́инству
            дивя́щеся, вопие́м ве́рно:</p>
        <p class="first-letter:font-bold first-letter:text-cinnabar-dark indent-10 my-2">Иису́се, Бо́же предве́чный;
            Иису́се, Царю́ ца́рствующих.</p>
        <p class="first-letter:font-bold first-letter:text-cinnabar-dark indent-10 my-2">Иису́се, Влады́ко владе́ющих;
            Иису́се, Судие́ живы́х и ме́ртвых.</p>
        <p class="first-letter:font-bold first-letter:text-cinnabar-dark indent-10 my-2">Иису́се, наде́ждо ненаде́жных;
            Иису́се, утеше́ние пла́чущих.</p>
        <p class="first-letter:font-bold first-letter:text-cinnabar-dark indent-10 my-2">Иису́се, сла́во ни́щих;
            Иису́се, не осуди́ мя́ по дело́м мои́м.</p>
        <p class="first-letter:font-bold first-letter:text-cinnabar-dark indent-10 my-2">Иису́се, очи́сти мя́ по
            ми́лости Твое́й; Иису́се, отжени́ от мене́ уны́ние.</p>
        <p class="first-letter:font-bold first-letter:text-cinnabar-dark indent-10 my-2">Иису́се, просвети́ моя́ мы́сли
            серде́чныя; Иису́се, да́ждь ми́ па́мять сме́ртную.</p>
        <p class="first-letter:font-bold first-letter:text-cinnabar-dark indent-10 my-2">Иису́се, Сы́не Бо́жий, поми́луй
            мя́.</p>
        <p class="indent-0 text-center text-cinnabar-dark mt-3 font-semibold">Конда́к 10.</p>
        <p class="gprayer-cap">Спасти́ хотя́ ми́р, Восто́че восто́ком, к те́мному за́паду – естеству́ на́шему прише́д,
            смири́лся еси́ до сме́рти; те́мже превознесе́ся и́мя Твое́ па́че вся́каго и́мене, и от все́х коле́н
            небе́сных и земны́х слы́шиши: Аллилу́иа.</p>
        <p class="indent-0 text-center text-cinnabar-dark mt-3 font-semibold">И́кос 10.</p>
        <p class="gprayer-cap">Царю́ Преве́чный, Уте́шителю, Христе́ и́стинный, очи́сти ны́ от вся́кия скве́рны, я́коже
            очи́стил еси́ де́сять прокаже́нных, и исцели́ ны́, я́коже исцели́л еси́ сребролюби́вую ду́шу Закхе́а
            мытаря́, да вопие́м Ти́, во умиле́нии зову́ще:</p>
        <p class="first-letter:font-bold first-letter:text-cinnabar-dark indent-10 my-2">Иису́се, сокро́вище нетле́нное;
            Иису́се, бога́тство неистощи́мое.</p>
        <p class="first-letter:font-bold first-letter:text-cinnabar-dark indent-10 my-2">Иису́се, пи́ще кре́пкая;
            Иису́се, питие́ неисчерпа́емое.</p>
        <p class="first-letter:font-bold first-letter:text-cinnabar-dark indent-10 my-2">Иису́се, ни́щих одея́ние;
            Иису́се, вдо́в заступле́ние.</p>
        <p class="first-letter:font-bold first-letter:text-cinnabar-dark indent-10 my-2">Иису́се, си́рых защи́тниче;
            Иису́се, тружда́ющихся по́моще.</p>
        <p class="first-letter:font-bold first-letter:text-cinnabar-dark indent-10 my-2">Иису́се, стра́нных наста́вниче;
            Иису́се, пла́вающих ко́рмчий.</p>
        <p class="first-letter:font-bold first-letter:text-cinnabar-dark indent-10 my-2">Иису́се, бу́рных оти́шие;
            Иису́се Бо́же, воздви́гни мя́ па́дшаго.</p>
        <p class="first-letter:font-bold first-letter:text-cinnabar-dark indent-10 my-2">Иису́се, Сы́не Бо́жий, поми́луй
            мя́.</p>
        <p class="indent-0 text-center text-cinnabar-dark mt-3 font-semibold">Конда́к 11.</p>
        <p class="gprayer-cap">Пе́ние всеумиле́нное приношу́ Ти́ недосто́йный, вопию́ Ти́ я́ко ханане́а: Иису́се,
            поми́луй мя́; не дще́рь бо, но пло́ть и́мам страстьми́ лю́те беся́щуюся и я́ростию пали́мую, и исцеле́ние
            да́ждь вопию́щу Ти́: Аллилу́иа.</p>
        <p class="indent-0 text-center text-cinnabar-dark mt-3 font-semibold">И́кос 11.</p>
        <p class="gprayer-cap">Светопода́тельна свети́льника су́щим во тьме́ неразу́мия, пре́жде гоня́й Тя́ Па́вел,
            богоразу́мнаго гла́са си́лу внуши́ и душе́вную быстроту́ уясни́; си́це и мене́ те́мныя зе́ницы душе́вныя
            просвети́, зову́ща:</p>
        <p class="first-letter:font-bold first-letter:text-cinnabar-dark indent-10 my-2">Иису́се, Царю́ мо́й
            прекре́пкий; Иису́се, Бо́же мо́й преси́льный.</p>
        <p class="first-letter:font-bold first-letter:text-cinnabar-dark indent-10 my-2">Иису́се, Го́споди мо́й
            пребезсме́ртный; Иису́се, Созда́телю мо́й пресла́вный.</p>
        <p class="first-letter:font-bold first-letter:text-cinnabar-dark indent-10 my-2">Иису́се, Наста́вниче мо́й
            предо́брый; Иису́се, Па́стырю мо́й преще́дрый.</p>
        <p class="first-letter:font-bold first-letter:text-cinnabar-dark indent-10 my-2">Иису́се, Влады́ко мо́й
            преми́лостивый; Иису́се, Спа́се мо́й премилосе́рдый.</p>
        <p class="first-letter:font-bold first-letter:text-cinnabar-dark indent-10 my-2">Иису́се, просвети́ моя́
            чу́вствия, потемне́нная страстьми́; Иису́се, исцели́ мое́ те́ло, острупле́нное грехми́.</p>
        <p class="first-letter:font-bold first-letter:text-cinnabar-dark indent-10 my-2">Иису́се, очи́сти мо́й у́м от
            по́мыслов су́етных; Иису́се, сохрани́ се́рдце мое́ от по́хотей лука́вых.</p>
        <p class="first-letter:font-bold first-letter:text-cinnabar-dark indent-10 my-2">Иису́се, Сы́не Бо́жий, поми́луй
            мя́.</p>
        <p class="indent-0 text-center text-cinnabar-dark mt-3 font-semibold">Конда́к 12.</p>
        <p class="gprayer-cap">Благода́ть пода́ждь ми́, все́х долго́в реши́телю, Иису́се, и приими́ мя́ ка́ющася, я́коже
            прия́л еси́ Петра́, отве́ргшагося Тебе́, и призови́ мя́ уныва́ющаго, я́коже дре́вле Па́вла, гоня́ща Тя́, и
            услы́ши мя́, вопию́ща Ти́: Аллилу́иа.</p>
        <p class="indent-0 text-center text-cinnabar-dark mt-3 font-semibold">И́кос 12.</p>
        <p class="gprayer-cap">Пою́ще Твое́ вочелове́чение, восхваля́ем Тя́ вси́, и ве́руем со Фомо́ю, я́ко Госпо́дь и
            Бо́г еси́, седя́й со Отце́м и хотя́й суди́ти живы́м и ме́ртвым. Тогда́ у́бо сподо́би мя́ десна́го стоя́ния,
            вопию́щаго:</p>
        <p class="first-letter:font-bold first-letter:text-cinnabar-dark indent-10 my-2">Иису́се, Царю́ предве́чный,
            поми́луй мя́; Иису́се, цве́те благово́нный, облагоуха́й мя́.</p>
        <p class="first-letter:font-bold first-letter:text-cinnabar-dark indent-10 my-2">Иису́се, теплото́ люби́мая,
            огре́й мя́; Иису́се, хра́ме предве́чный, покры́й мя́.</p>
        <p class="first-letter:font-bold first-letter:text-cinnabar-dark indent-10 my-2">Иису́се, оде́ждо све́тлая,
            украси́ мя́; Иису́се, би́сере честны́й, осия́й мя́.</p>
        <p class="first-letter:font-bold first-letter:text-cinnabar-dark indent-10 my-2">Иису́се, ка́меню драги́й,
            просвети́ мя́; Иису́се, со́лнце пра́вды, освети́ мя́.</p>
        <p class="first-letter:font-bold first-letter:text-cinnabar-dark indent-10 my-2">Иису́се, све́те святы́й,
            облиста́й мя́; Иису́се, боле́зни душе́вныя и теле́сныя изба́ви мя́.</p>
        <p class="first-letter:font-bold first-letter:text-cinnabar-dark indent-10 my-2">Иису́се, из руки́ сопроти́вныя
            изми́ мя́; Иису́се, огня́ неугаси́маго и про́чих ве́чных му́к свободи́ мя́.</p>
        <p class="first-letter:font-bold first-letter:text-cinnabar-dark indent-10 my-2">Иису́се, Сы́не Бо́жий, поми́луй
            мя́.</p>
        <p class="indent-0 text-center text-cinnabar-dark mt-3 font-semibold">Конда́к 13.</p>
        <p class="gprayer-cap">О, пресла́дкий и всеще́дрый Иису́се! Приими́ ны́не ма́лое моле́ние сие́ на́ше, я́коже
            прия́л еси́ вдови́цы две́ ле́пте, и сохрани́ достоя́ние Твое́ от вра́г ви́димых и неви́димых, от наше́ствия
            иноплеме́нник, от неду́га и гла́да, от вся́кия ско́рби и смертоно́сныя ра́ны, и гряду́щия изми́ му́ки все́х,
            вопию́щих Ти́: Аллилу́иа.</p>
        <p class="comment">Этот конда́к читается трижды, затем и́кос 1-й и конда́к 1-й.</p>
        <p class="indent-0 text-center text-cinnabar-dark mt-3 font-semibold">И́кос 1.</p>
        <p class="gprayer-cap">А́нгелов Тво́рче и Го́споди си́л, отве́рзи ми́ недоуме́нный у́м и язы́к на похвалу́
            пречи́стаго Твоего́ и́мене, я́коже глухо́му и гугни́вому дре́вле слу́х и язы́к отве́рзл еси́, и, глаго́лаше
            зовы́й такова́я:</p>
        <p class="first-letter:font-bold first-letter:text-cinnabar-dark indent-10 my-2">Иису́се пречу́дный, а́нгелов
            удивле́ние; Иису́се преси́льный, прароди́телей избавле́ние.</p>
        <p class="first-letter:font-bold first-letter:text-cinnabar-dark indent-10 my-2">Иису́се пресла́дкий,
            патриа́рхов велича́ние; Иису́се пресла́вный, царе́й укрепле́ние.</p>
        <p class="first-letter:font-bold first-letter:text-cinnabar-dark indent-10 my-2">Иису́се прелюби́мый, проро́ков
            исполне́ние; Иису́се преди́вный, му́чеников кре́посте.</p>
        <p class="first-letter:font-bold first-letter:text-cinnabar-dark indent-10 my-2">Иису́се прети́хий, мона́хов
            ра́досте; Иису́се преми́лостивый, пресви́теров сла́досте.</p>
        <p class="first-letter:font-bold first-letter:text-cinnabar-dark indent-10 my-2">Иису́се премилосе́рдый,
            по́стников воздержа́ние; Иису́се пресла́достный, преподо́бных ра́дование.</p>
        <p class="first-letter:font-bold first-letter:text-cinnabar-dark indent-10 my-2">Иису́се пречестны́й,
            де́вственных целому́дрие; Иису́се предве́чный, гре́шников спасе́ние.</p>
        <p class="first-letter:font-bold first-letter:text-cinnabar-dark indent-10 my-2">Иису́се, Сы́не Бо́жий, поми́луй
            мя́.</p>
        <p class="indent-0 text-center text-cinnabar-dark mt-3 font-semibold">Конда́к 1.</p>
        <p class="gprayer-cap">Возбра́нный Воево́до и Го́споди, а́да победи́телю, я́ко изба́влься от ве́чныя сме́рти,
            похва́льная воспису́ю Ти́, созда́ние и ра́б Тво́й; но, я́ко име́яй милосе́рдие неизрече́нное, от вся́ких мя́
            бе́д свободи́, зову́ща:</p>
        <p class="first-letter:font-bold first-letter:text-cinnabar-dark indent-10 my-2">Иису́се, Сы́не Бо́жий, поми́луй
            мя́.</p>
        <p class="indent-0 text-center text-cinnabar-dark mt-3 font-semibold">Моли́тва.</p>
        <p class="gprayer-cap">Влады́ко Го́споди Иису́се Христе́ Бо́же мо́й, и́же неизрече́ннаго ра́ди Твоего́
            человеколю́бия на коне́ц веко́в во пло́ть оболки́йся от Присноде́вы Мари́и, сла́влю о мне́ Твое́
            спаси́тельное промышле́ние, ра́б Тво́й, Влады́ко; песносло́влю Тя́, я́ко Тебе́ ра́ди Отца́ позна́х;
            благословлю́ Тя́, Его́же ра́ди и Ду́х Святы́й в ми́р прии́де; покланя́юся Твое́й по пло́ти Пречи́стей
            Ма́тери, такове́й стра́шней та́йне послужи́вшей; восхваля́ю Твоя́ А́нгельская ликостоя́ния, я́ко
            воспева́тели и служи́тели Твоего́ вели́чествия; ублажа́ю Предте́чу Иоа́нна, Тебе́ крести́вшаго, Го́споди;
            почита́ю и провозвести́вшия Тя́ проро́ки, прославля́ю апо́столы Твоя́ святы́я; торжеству́ю же и му́ченики,
            свяще́нники же Твоя́ сла́влю; покланя́юся преподо́бным Твои́м, и вся́ Твоя́ пра́ведники пе́стунствую.
            Такова́го и толи́ко мно́гаго и неизрече́ннаго ли́ка Боже́ственнаго в моли́тву привожду́ Тебе́, всеще́дрому
            Бо́гу, ра́б Тво́й, и сего́ ра́ди прошу́ мои́м согреше́нием проще́ния, е́же да́руй ми́ все́х Твои́х ра́ди
            святы́х, изря́днее же святы́х Твои́х щедро́т, я́ко благослове́н еси́ во ве́ки. Ами́нь.</p>
    </div>
</body>

</html>